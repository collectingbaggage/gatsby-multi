---
title: Kusjes uit Myanmar
slug: kusjes-uit-myanmar
date: '2018-12-25'
author: Freke
tags:
  - myanmar
  - travel-journal
excerpt: >-
  Smak, smak. We kijken raar om als iemand in een zijstraat van Yangon opeens
  kushandjes naar ons werpt. Denken we althans. De Birmese man maakt gewoon
  zoengeluiden in de lucht en niet naar ons, maar naar de ober. Kusgeluiden,
  realiseren we ons al snel, zijn hier gewoon een manier om de aandacht te
  trekken, van de ober omdat je iets wil bestellen of van de klant om die je
  winkel in te trekken. Kusjes uit Myanmar!


  Eigenlijk heb je er in Myanmar al genoeg aan om gewoon de straat op te gaan en
  het allemaal te laten gebeuren. Zwaaiende scholieren in groene rokken,
  bedelende monniken in donkerrode gewaden, glimlachende marktvrouwen met
  thanaka op hun gezicht, ze maken onze dag. Over dit land valt zoveel te
  vertellen dat we het blog moeten splitsen en zelfs dan is dit blog nog extra
  lang geworden. Maar het loont zich, beloofd!
language: nl
translations:
  - link: /kusschen-aus-myanmar
    hreflang: de
    language: Deutsch
cover: ./images/PB142408-1.jpg
---

Smak, smak. We kijken raar om als iemand in een zijstraat van Yangon opeens kushandjes naar ons werpt. Denken we althans. De Birmese man maakt gewoon zoengeluiden in de lucht en niet naar ons, maar naar de ober. Kusgeluiden, realiseren we ons al snel, zijn hier gewoon een manier om de aandacht te trekken, van de ober omdat je iets wil bestellen of van de klant om die je winkel in te trekken. Kusjes uit Myanmar!

Eigenlijk heb je er in Myanmar al genoeg aan om gewoon de straat op te gaan en het allemaal te laten gebeuren. Zwaaiende scholieren in groene rokken, bedelende monniken in donkerrode gewaden, glimlachende marktvrouwen met thanaka op hun gezicht, ze maken onze dag. Over dit land valt zoveel te vertellen dat we het blog moeten splitsen en zelfs dan is dit blog nog extra lang geworden. Maar het loont zich, beloofd!

Nabij Mawlamyine, in het zuiden van het land, stonden wij in een tempel voor een stapel gouden stenen. Ze zijn zo op elkaar gestapeld dat ze elk moment naar beneden lijken te vallen, ongeveer zoals de laatste ronde van het Jenga-spel vlak voor de toren met veel lawaai in elkaar stort. Maar deze stapel zal dat lot niet ondergaan, want een haar van Boeddha houdt de boel bij elkaar. Dat hadden we snel gezien dus toen een grote groep Birmezen ons druk gebaarde om aan te sluiten bij hun lunch, gingen we er nieuwsgierig op in. Het is bovendien onbeleefd om hier iets te weigeren. Niemand sprak Engels, maar er werd veel gelachen, steelse blikken geworpen en selfies gemaakt. Een gids die met een Japanse toerist meereisde en wel Engels sprak, vertelde ons dat de groep hier was om de monniken lunch te brengen. Dat is een heel dagje uit. Eerst mogen de monniken eten, dan de familie en er wordt met liefde gedeeld met wie er ook maar in de buurt is (en buitenlanders zijn dan nog extra bijzonder).

![](images/PB092171-PB092174.jpg)
![](images/PB092176-PB092177.jpg)
![](images/PB092184.jpg)
![](images/IMG_20181109_115727.jpg)
![](images/PB092188.jpg)

Na de lunch kregen de monniken een reisenvelop met donaties en toen was het tijd voor foto’s om dit dagje uit vast te leggen. Steeds meer monniken en leden van een Birmese familie wilden in afwisselende samenstelling, in diverse houdingen en met verschillende achtergronden met ons op de foto. De buitenlanders in de buurt moesten prominent vooraan met de monniken in hun rood-oranje gewaden in gelid erachter. We zijn benieuwd in hoeveel huiskamers we zo belanden! Welkom in Myanmar, grijnsden we naar elkaar op de weg terug.

\[caption id="attachment\_3672" align="aligncenter" width="900"\][![](images/PB092250-1024x683.jpg)](https://collectingbaggage.nl/wp-content/uploads/2018/12/PB092250.jpg) Staatsieportret\[/caption\]

### Magisch

Myanmar is een magisch land, met bijzondere mensen die altijd glimlachen, ook al zijn bijna al hun tanden uitgevallen door het kauwen op betelnoot. Vrijwel iedereen, vrouwen én mannen, smeert thanaka op z’n gezicht, een soort beige crème gemaakt van boombast die tegelijkertijd dient als make-up, zonnebrandcrème, insectenspray en whitening voor je huid. De vrouwen zien er vaak extra mooi uit met hun kleurrijke longyi’s, een soort omslagrok. De mannen dragen die ook, in vaak minder uitbundige kleuren maar niet minder chique.

![](images/PB021652.jpg)
![](images/PB021646.jpg)
![](images/PB021650.jpg)
![](images/PB260281.jpg)
![](images/PB031741.jpg)
![](images/IMG_20181103_110243.jpg)
![](images/PB260398.jpg)
![](images/IMG_20181103_102446.jpg)

Maar de meest opvallende verschijningen op straat zijn toch altijd de monniken. Steevast gaan ze gekleed in rood-oranje gewaden die stijlvol om de schouder geslagen worden. Tegen de zon steken ze hun paraplu’s op (stel je een cocktailparapluutje voor maar dan in het groot). ‘s Ochtends lopen ze in een rij van groot naar klein (ja, er zijn ook hele kleine monnikjes van een jaar of 7) langs de huizen, de winkeltjes en de restaurantjes om hun maaltijden bij elkaar te ‘bedelen’. Dat klinkt weinig glorieus, maar monniken zijn de meest gerespecteerde personen van Myanmar. Wie hen wat geeft, krijgt ook veel terug, geloven de boeddhisten. En dus vullen de grote zilveren kommen in de armen van de monniken zich in mum van tijd met gekookte rijst, bananen en snoep.

![](images/PB031709.jpg)
![](images/PB031713.jpg)
![](images/PB031723.jpg)
![](images/PB031800.jpg)
![](images/PB031804.jpg)

Er zijn ook vrouwelijke monniken. Ze zijn net zo kaal geschoren als de mannen en dus soms wat moeilijk te onderscheiden, ware het niet dat zij gekleed gaan in roze gewaden. Ze gaan ook langs de deuren, maar krijgen traditioneel alleen geld en ongekookte rijst. De vrouwen moeten dat in hun klooster nog zelf klaarmaken.

![](images/PB031693.jpg)
![](images/PB031703.jpg)
![](images/PB031781.jpg)
![](images/IMG_20181103_180307.jpg)
![](images/IMG_20181128_134339.jpg)
![](images/IMG_20181128_154735.jpg)

Monniken zitten lang niet de hele dag te bedelen of te mediteren, is ons opgevallen. Net als iedereen spelen zij ook met hun telefoon, scrollen ze door hun Facebook-timeline en maken selfies met mooie landschappen of tempels. Ze reizen ook relatief veel en dus kan je bij het online boeken van een busticket niet alleen aangeven of de passagier vrouw of man is. ‘Monk’ is ook een categorie.

![](images/PB031784.jpg)
![](images/IMG_20181124_162004.jpg)
![](images/PB092187.jpg)
![](images/20181225_123038.jpg)

### Geïsoleerd

Myanmar is lang afgesloten geweest van de buitenwereld. Pas in 2011 zette het militaire regime de deuren een beetje open. Sinds 2015 is er een min of meer democratisch gekozen regering en sindsdien neemt het aantal toeristen toe. Maar de toeristische status van Thailand of zelfs maar Laos of Cambodja heeft het nog lang niet.

Daardoor kan het gebeuren dat we, op een scooterritje door de zuidelijke rijstvelden van Hpa-an (letterlijk – en dat is geen grap – te vertalen als kikkerkots; charmante dorpsnaam), overal worden toegezwaaid alsof we heuse beroemdheden zijn. De scholen waren net uit en scholieren in groene longyi’s en witte bloezen fietsten terug naar huis toen ze ons opeens voorbij zagen rijden. ‘Mingalabar!’ of ‘hello!’ voor degenen die hun Engels willen oefenen. Het was een prachtig gezicht in de ondergaande zon die de velden goud kleurde.

\[caption id="attachment\_3704" align="aligncenter" width="900"\][![](images/PB051859-1024x576.jpg)](https://collectingbaggage.nl/wp-content/uploads/2018/12/PB051859.jpg) Hpa-An\[/caption\]

Tja, Engels. Dat is hier nog wel eens een probleem. De mensen die in toerisme werken, kunnen er wel mee uit de voeten. Maar zodra het gesprek een onverwachte wending nam, stootten we aan de grenzen. Soms is alleen al je entree in een winkel genoeg om mensen in verlegenheid te brengen. Een jonge vrouw in een apotheek in Mandalay begon meteen schuchter om zich heen te kijken toen Freke binnenkwam. Opgelucht kon ze de taak om haar te woord te staan overlaten aan een collega die wel Engels sprak. Iets soortgelijks gebeurde in het noordelijke Pyin Oo Lwin, een koel toevluchtsoord in de bergen voor de rijke elite van (vroeger) de Britse kolonisten en (nu) de familie van de regering en legertop. In een klein lokaal restaurantje zonder menukaart konden we de paniek in de ogen van de serveerster zien groeien toen we er een tafel namen. Met kleine stapjes naderde ze onze tafel, bleef toen staan, en week op het laatste moment uit naar de tafel naast ons met de enige andere gasten, om daar een paar borden te verplaatsen.

![](images/IMG_20181125_161640.jpg)
![](images/IMG_20181125_192629.jpg)
![](images/DSC_1148.jpg)
![](images/DSC_1159.jpg)

Maar met handen en voetenwerk kan je hele gesprekken voeren, ontdekten we in een klooster in Mandalay, de op-één-na-grootste stad van Myanmar. Nadat we het gedetailleerde houtsnijwerk van deze tempel hadden bewonderd, deden we net onze schoenen weer aan toen een oud vrouwtje ons wenkte. Bekijk dit gebouw ook, leek ze te willen zeggen, dus we gehoorzaamden gedwee. Ze wees naar onze drinkflessen en naar een grote watertank bij de deur, oftewel neem wat te drinken mee (zulke watertanks staan hier overigens bij bijna elk huis, want het is goed voor je karma om voorbijgangers water te geven). En toen Malte beneden aan de trap z’n schoenen weer aandeed, wees ze lachend naar een bankje: je kan ook gewoon hier zitten hoor. Nou, zo begrijpen we elkaar weer. Wij op onze beurt wezen naar onze camera en vervolgens naar de vrouw: mogen we een foto van u maken? Ja natuurlijk. Mensen in Myanmar vinden het over het algemeen erg leuk om op de foto te gaan en ze zijn ook altijd nieuwsgierig naar het resultaat.

![](images/PB280450.jpg)
![](images/PB280453.jpg)
![](images/PB280455.jpg)

### Selfies

Wij zijn in ieder geval op een heleboel Facebook-timelines verschenen, via alle selfies die de Birmese jongeren met ons hebben gemaakt. Wij waren in eerste instantie verbaasd over hoeveel smartphones er al zijn in dit tot voor kort zo achtergestelde land. We kwamen immers ook door dorpen zonder stroom of stromend water. Maar eigenlijk is het logisch: Myanmar heeft – net als veel andere derdewereldlanden – het Nokia 3310-tijdperk gewoon overgeslagen en is direct met smartphones en Facebook met moderne communicatie begonnen. Facebook is dan ook razend populair en alles wordt online vastgelegd – bij voorkeur lange, blonde buitenlanders. Het Nokia-tijdperk hebben ze hier gewoon overgeslagen. Facebook is onwijs populair. Net als in Maleisië vroegen wij meteen om een selfie als een wederdienst. De enige keer waar dat mislukte, was in de hoofdstad Nay Pyi Taw waar Malte zowat belaagd werd door een grote groep scholieren, waardoor hij zelf de telefoon niet meer kon pakken.

![](images/IMG_20181124_164258.jpg)
![](images/IMG_20181126_153702.jpg)
![](images/IMG_20181126_153936.jpg)

Ondanks al deze ogenschijnlijke moderniteit valt zelfs in Yangon nog om de haverklap de elektriciteit uit. In sommige afgelegen dorpjes heeft de overheid überhaupt nog niet voor stroom gezorgd, maar wie geld genoeg heeft, regelt het dan maar zelf. Met zonnepanelen! Een groot deel van de bevolking heeft niet eens toegang tot schoon drinkwater (plastic flessen daargelaten, maar over het afvalprobleem later meer).

![](images/PB021669.jpg)
![](images/PB021690.jpg)
![](images/PB132348.jpg)
![](images/PB132366.jpg)

Het moeilijkste leven heb je in Myanmar op het platteland, zagen wij vanuit de bus. In Centraal-Myanmar hoedden geitenfokkers hun geiten langs de snelweg, laten de veehouders hun koeien grazen op schaarse stukjes gras tussen oude tempels en werken wegwerkers (mannen en vrouwen) zonder bescherming aan nieuwe stukken asfalt. Dat laatste gaat ongeveer zo: de vrouwen krijgen een mand vol stenen die ze zo gelijkmatig mogelijk over de weg uitstrooien. Dat wordt ‘geperfectioneerd’ door het met z’n allen aan te harken En dan dragen twee sterke mannen er een groot vat pek overheen, dat ze net boven een houten vuurtje hebben laten koken. Hoeveel meter ze zo per dag kunnen aanleggen, dat willen we helemaal niet weten.

\[caption id="attachment\_3719" align="aligncenter" width="900"\][![](images/IMG_20181107_160112-1024x577.jpg)](https://collectingbaggage.nl/wp-content/uploads/2018/12/IMG_20181107_160112.jpg)Wegwerkzaamheden\[/caption\]

### Yangon

Goed, even terug naar het begin. Onze reis door het land begon in Yangon, jarenlang de hoofdstad tot 2006 toen de legertop opeens de compleet nieuwe hoofdstad Nay Pyi Taw onthulde (maar daarover later meer). Yangon roept herinneringen op aan het koloniale Britse rijk. Veel oude gebouwen zijn echter vervallen en bijna overgenomen door groen maar langzaam begint men met restaureren. Dat levert soms sterke contrasten op tussen oud en nieuw aan twee kanten van de straat.

\[caption id="attachment\_3715" align="aligncenter" width="900"\][![](images/PB021680-PB021682-1024x598.jpg)](https://collectingbaggage.nl/wp-content/uploads/2018/12/PB021680-PB021682.jpg)Oud en nieuw\[/caption\]

![](images/PB021648.jpg)
![](images/PB011642.jpg)
![](images/PB021670.jpg)
![](images/PB021678.jpg)
![](images/PB021677.jpg)
![](images/PB021687.jpg)
![](images/PB021672.jpg)
![](images/PB011635.jpg)
![](images/PB031831.jpg)

Een mooie manier om Yangon van een andere kant te bekijken is de circular train. Dit treintje, met open ramen en deuren en harde bankjes, maakt met zo’n 20 km/u een laaang rondje van het centrum naar de buitenwijken/rijstvelden en weer terug. Spoorwegovergangen worden nog handmatig afgesloten door een hek heen en weer te rijden. Ongeveer halverwege passeert het een markt waar de marktkooplui hun waar zo snel mogelijk door de open ramen naar binnen duwen waar iemand het opvangt en in de trein begint te verkopen. Ook komen er mannen langs met een klein keukentje op hun schouders die ter plekke noodles voor je kunnen maken. Wij keken onze ogen uit, en onze Birmese medepassagiers ook (naar ons).

![](images/IMG_20181103_100849.jpg)
![](images/IMG_20181103_101044.jpg)
![](images/PB031731.jpg)
![](images/IMG_20181103_114932.jpg)
![](images/PB031737.jpg)
![](images/PB031733.jpg)
![](images/IMG_20181103_112547.jpg)
![](images/PB031734.jpg)
![](images/PB031736.jpg)
![](images/IMG_20181103_121048.jpg)
![](images/PB031739.jpg)
![](images/IMG_20181103_124548.jpg)

Myanmar geldt als één van de meest boeddhistische landen ter wereld (als je dat zo kan zeggen). Er zijn zoveel pagodes, stoepa's en tempels dat je er altijd wel één in je blikveld hebt. De belangrijkste, een enorm gouden exemplaar die op dit moment in de bamboe-steigers staat, is de Shwedagon-pagode in Yangon. Tijdens het ‘gouden uur’ van de dag, vlak voor zonsondergang, licht het goud van de stoepa mooi op, komen allemaal mensen vanuit hun werk om te bidden en worden er overal kaarsjes aangestoken. Toen wij er waren, werd er kennelijk ook een grote schoonmaak gehouden. Tientallen chique geklede vrouwen en een paar mannen werden in rijen opgesteld en gingen met bezems in de hand als een grote waaier door de tempel. Blijkbaar is dat een van de vele manieren om je dienstbaar te maken aan Boeddha, de tempels en z’n monniken. Geven en nemen.

![](images/PB031836.jpg)
![](images/PB011630.jpg)
![](images/PB031747.jpg)
![](images/PB031779.jpg)
![](images/PB011621.jpg)
![](images/PB031749.jpg)
![](images/PB031772.jpg)
![](images/PB031777.jpg)
![](images/PB031792.jpg)
![](images/PB031775.jpg)
![](images/PB031802.jpg)
![](images/PB031763.jpg)
![](images/PB031807.jpg)
![](images/PB031826.jpg)
![](images/PB031753.jpg)

\[caption id="attachment\_3737" align="aligncenter" width="900"\][![](images/PB031764-PB031769-1024x333.jpg)](https://collectingbaggage.nl/wp-content/uploads/2018/12/PB031764-PB031769.jpg) Shwedagon Pagoda, Yangon\[/caption\]

Wij kregen hier ook al snel het vermoeden dat Myanmar, ondanks z’n boeddhistische achtergrond, grootafnemer is van LED-kerstverlichting. Vooral rondom de hoofden van de vele Boeddhabeelden wordt de flikkerende en kleurrijke versiering gebruikt om een aura na te bootsen, maar ook kleine pagodes en huizen worden er ruimhartig mee gedecoreerd.

![](images/PB031750.jpg)
![](images/PB122314-PB122317.jpg)
![](images/PB051871.jpg)
![](images/PB122321.jpg)

\[caption id="attachment\_3767" align="aligncenter" width="281"\][![](images/clock_tower.gif)](https://collectingbaggage.nl/wp-content/uploads/2018/12/clock_tower.gif) Clock Tower Hpa-An\[/caption\]

### Bergen strooigoed

Het eerder genoemde plaatsje Kikkerkots (Hpa-an) was onze volgende bestemming. Dat ligt in een karstgebied waar de bergen als strooigoed over de vlakke rijstvelden verdeeld lijken te zijn. Op elke top prijkt uiteraard een gouden pagode. Hier moet je dus niet in de stad zijn, maar de weg op en de rijstvelden in. We huurden een scooter en waagden ons in het Birmese verkeer.

\[caption id="attachment\_3705" align="aligncenter" width="409"\][![](images/mawlamyine_scooter.gif)](https://collectingbaggage.nl/wp-content/uploads/2018/12/mawlamyine_scooter.gif) Toeeet\[/caption\]

Dat ging verbazingwekkend goed. Vergeleken met het verkeer in sommige Zuid-Amerikaanse landen gaat het er in Myanmar redelijk georganiseerd aan toe. Ze rijden er rechts, er wordt nauwelijks te snel gereden en iedereen toetert kort maar vriendelijk als ze gaan inhalen. Buitenlanders op een scooter vallen bovendien meteen op, waardoor je al snel wat meer ruimte en voorrang kreeg. Vrouwen aan het stuur met de man achterop zijn al helemaal een komische verschijning, vinden de Birmezen.

![](images/IMG_20181105_120941.jpg)
![](images/PB051860.jpg)
![](images/DSC_1137.jpg)
![](images/IMG_20181104_162619.jpg)
![](images/IMG_20181107_165950.jpg)
![](images/IMG_20181107_153102.jpg)
![](images/IMG_20181110_151639_1.jpg)
![](images/PB021688.jpg)
![](images/IMG_20181105_160357.jpg)

Op de scooter reden we langs pagodes, langs grotten vol oude en nieuwe Boeddhabeelden en door rijstvelden waar nog geploegd werd met de ossenkar. We zagen prachtige zonsondergangen (ja, de lucht is hier inderdaad zo paars/roze zoals op de foto’s) en beklommen in de hitte de hoogste berg van dit gebied voor een prachtig, maar enigszins heiig uitzicht.

![](images/PB051864.jpg)
![](images/PB051847.jpg)
![](images/PB051852.jpg)
![](images/PB051856.jpg)
![](images/PB062047.jpg)
![](images/PB062010.jpg)
![](images/PB062032.jpg)
![](images/PB062015-PB062024.jpg)
![](images/PB062025.jpg)
![](images/PB051866-PB051869.jpg)
![](images/PB051872.jpg)
![](images/PB051887.jpg)
![](images/PB062053.jpg)
![](images/PB062052.jpg)
![](images/PB051892.jpg)
![](images/PB051900.jpg)
![](images/PB051903.jpg)
![](images/PB051921.jpg)
![](images/PB051929.jpg)
![](images/PB062073.jpg)
![](images/PB062078-PB062081.jpg)
![](images/PB062082.jpg)
![](images/PB051984.jpg)

\[caption id="attachment\_3779" align="aligncenter" width="900"\][![](images/PB051839-PB051843-1024x417.jpg)](https://collectingbaggage.nl/wp-content/uploads/2018/12/PB051839-PB051843.jpg) Kyauk Kalat, Hpa-An\[/caption\]

Het verkeer mag dan nog redelijk te doen zijn, de infrastructuur laat soms nog te wensen over. Vooral twee bruggen tussen Hpa-an en Mawlamyine verdienen hier een aparte vermelding. Een deel van de passagiers moest onze bus eerst verlaten om deze twee lange, wiebelige gevallen in een aparte pick-uptruck over te steken. Wij leidden daaruit af (we konden het niemand vragen in het Engels) dat de bus anders te zwaar zou zijn. De maximale snelheid op de brug was 16 (ja 16) km/u en iedereen hield zich daar verdacht goed aan. Gelukkig waren andere bruggen in Myanmar minder precair!

En zo kwamen we dus twee uur later veilig en wel in Mawlamyine, de stad van de eerder beschreven stapel gouden stenen. Voor de kust hier ligt een eiland waar van alles en nog wat geproduceerd wordt: rubber elastiekjes, krijtborden voor scholieren, hoeden, stromatten van kokos, noem maar op. En dat allemaal in kleine werkruimtes achter de woonhuizen, met apparaten uit het Industriële Tijdperk. Het weefgetouw waar traditionele longyi’s (omslagrokken voor mannen en vrouwen) op werden gemaakt, herinnerde ons aan de 18e-eeuwse ‘Spinning Jenny’, het eerste semiautomatische weefgetouw dat de Industriële Revolutie inluidde. Bij ons een museumstuk, in Myanmar nog gewoon in gebruik.

![](images/PB082115.jpg)
![](images/IMG_20181108_103315.jpg)
![](images/PB082118.jpg)
![](images/PB082119.jpg)
![](images/PB082125.jpg)
![](images/PB082130.jpg)
![](images/PB082149.jpg)
![](images/PB082157.jpg)
![](images/PB082158.jpg)
![](images/PB082162.jpg)
![](images/PB072100.jpg)

We keken er vol verbazing hoe twee vrouwen in hoog tempo grote lappen gekleurd rubber door een snijmachine duwden, die werd aangedreven door een oude tractormotor. Acht uur per dag vallen er dungesneden, rubber elastiekjes uit de machine. Ze plakken nog aan elkaar, dus twee andere vrouwen halen ze uit elkaar. Loon? Zo’n 5000 kyat (2,50 euro) per dag. Niet voor niets wonen en werken de mannen vaak in Thailand om het inkomen van de familie aan te vullen.

![](images/PB082134.jpg)
![](images/PB082137.jpg)
![](images/PB082139.jpg)
![](images/PB082144.jpg)
![](images/PB082146.jpg)

### Eenzame fluitjes

Waar geen enkele Birmees vrijwillig wil wonen, is de hoofdstad. Zoals eerder gezegd is dat dus niet langer Yangon (7,5 miljoen inwoners) maar Nay Pyi Taw. De militaire regering onthulde de in het geheim gebouwde stad plotseling in 2005 en gaf haar ambtenaren twee maanden de tijd om te verhuizen. Er was groots gedacht: er zijn 20-baans snelwegen dwars door de stad, die de wijk met megahotels met het parlementsgebouw en de villawijk van de regeringsfunctionarissen met elkaar verbinden. De bermen worden minutieus gemanicuurd, er is geen plastic afval te zien, en het asfalt behoort tot het beste van het land. Er is alleen niemand…

\[caption id="attachment\_3827" align="aligncenter" width="900"\][![](images/PB102270-1024x616.jpg)](https://collectingbaggage.nl/wp-content/uploads/2018/12/PB102270.jpg) Waar is iedereen?\[/caption\]

Op al onze reizen hadden wij toch al veel gezien, maar dit overtrof alles. Wij huurden opnieuw een scooter om de surreële spookstad te bekijken. We reden over de verlaten 20-baans snelweg (die we eerst niet konden vinden omdat de stad zo enorm groot is) langs het parlementsgebouw waar we meteen door zenuwachtige agenten werden weggefloten. Het parlementsgebouw zelf ligt aan de andere kant van een buitenproportioneel grote brug die afgesloten is door een poort. Al met al zegt dit eigenlijk al genoeg over de staat van de democratie in dit land.

![](images/IMG_20181110_131747.jpg)
![](images/PB102272.jpg)
![](images/PB102276.jpg)
![](images/IMG_20181110_160043.jpg)
![](images/IMG_20181110_145938.jpg)
![](images/IMG_20181110_164805.jpg)

Nay Pyi Taw is zo bizar groot gemaakt dat er zelfs een defensiemuseum is waar je met je scooter doorheen kan rijden. Direct ‘ernaast’ ligt een park waar ze Myanmar en alle bezienswaardigheden in miniatuur hebben nagebouwd, als een soort propagandistisch Madurodam. En het gekste is dat het echte Myanmar gewoon om de hoek ligt. Straten met verkeer, met gezellige drukte, met restaurantjes en winkeltjes liggen een paar honderd meter verwijderd van de brede, zielloze snelwegen van Nay Pyi Taw.

![](images/PB102289.jpg)
![](images/PB102300.jpg)
![](images/PB102287.jpg)
![](images/PB102278.jpg)
![](images/PB102292.jpg)
![](images/PB102297.jpg)

\[caption id="attachment\_3822" align="aligncenter" width="900"\][![](images/PB102282-PB102286-1024x352.jpg)](https://collectingbaggage.nl/wp-content/uploads/2018/12/PB102282-PB102286.jpg) Museum\[/caption\]

Na één dag hadden wij dan ook genoeg gezien en gingen we er snel weer weg. Op naar gezelligere delen van het land: Kalaw. Daarvoor moesten we wel zelf op zoek naar een busticket, wat nogal een uitdaging kan zijn in een land waar mensen nauwelijks Engels spreken en je zelf het schrift niet kan lezen. Het Birmese schrift ziet eruit als een aaneenschakeling van rondjes. Het deed ons denken aan de oogtest bij de opticien, met rondjes waarvan je moet zeggen of het gat links, rechts, boven of onder zit. Daar kan je dus heel weinig van maken, laat staan dat je kan lezen waar de bus naartoe gaat. Je roept dan maar de plaatsnaam en dan wijst iemand naar links of rechts (‘die kant op’), maar je weet natuurlijk nog niet welke van de 50 andere loketten je precies moet hebben. Waren we eindelijk bij het juiste loket, bleek die bus vol en moesten we dus verder zoeken naar alternatieven. Gelukkig bleek onze laatste kans nog plekken vrij te hebben.

### Trek door het platteland

Na een lange rit met een paar wagenzieke vrouwen achter ons en een bijzonder toiletbezoek onderweg stapten we uit in de frisse berglucht. Kalaw ligt namelijk op zo’n 1000 meter hoogte en het wordt er zelfs een beetje koud ‘s nachts. De meeste reizigers beginnen hier aan een driedaagse trektocht naar het beroemde Inle-meer, één van de attracties in Myanmar die wel substantiële aantallen toeristen trekken (maar nog steeds weinig in vergelijking met buurland Thailand). Het leek ons ook wel mooi om te wandelen langs inheemse dorpjes waar mannen en vrouwen nog volgens hun oude tradities leven en door de landbouwvelden waar chili, aubergine en rijst wordt verbouwd.

![](images/IMG_20181124_084332.jpg)
![](images/IMG_20181111_110307.jpg)
![](images/PB112303.jpg)

We liepen die ochtend meteen de ronde bergen in. Af en toe konden we een blik de vallei in werpen door een gat in het dikke pak dennenbomen. Het leek wel één grote lappendeken van landbouwvelden. We deelden de weg met boerinnen met traditionele rieten hoeden op die hun waterbuffels verplaatsten. Wij waren met z’n tienen plus gids: vijf Fransen, drie Spanjaarden en wij. Al snel ontdekten we dat de gemeenschappelijke taal niet Engels maar Spaans was, waardoor wij ons Spaans weer even konden oppoetsen.

![](images/PB132324-PB132326.jpg)
![](images/PB132337.jpg)
![](images/PB132340.jpg)
![](images/PB132343.jpg)
![](images/PB152485.jpg)
![](images/PB152487.jpg)
![](images/IMG-20181119-WA0002.jpg)

De tocht kwam door kleine dorpjes waarvan de bewoners zich tot een aparte bevolkingsgroep rekenen. Ze spreken er een eigen taal en verstaan soms niet eens de bewoners van naburige dorpen. Zo kan het dus dat Myanmar in totaal meer dan 135 etnische groeperingen telt (de Rohingya worden niet meegeteld). We liepen dwars door de velden met kroppen sla en gele koolzaad bloemen, waar al zo her en der geoogst werd. Na de lunch passeerden we een klein schooltje, met zo’n twintig leerlingen en misschien twee leraren. De leerlingen voerden een muziekstuk op met traditionele dans, want er werd net een nieuw schoolgebouwtje geopend. Gefinancierd door de Rural Development Society uit Zwitserland, zei het gouden bordje boven de deur.

![](images/PB132342.jpg)
![](images/IMG-20181119-WA0007.jpg)
![](images/PB132384.jpg)
![](images/PB132344.jpg)
![](images/PB132394.jpg)
![](images/PB132346.jpg)
![](images/IMG_20181114_095144.jpg)
![](images/PB132349.jpg)
![](images/IMG_20181113_133853.jpg)
![](images/PB132359.jpg)
![](images/PB132358.jpg)
![](images/PB132347.jpg)
![](images/PB132362.jpg)
![](images/PB132377.jpg)
![](images/PB132376.jpg)

We sliepen die avond bij een familie thuis. Onze dunne matjes met dikke hello kitty-dekens lagen in één grote ruimte, de familie sliep in een kleine ruimte ernaast. De keuken was apart, waar op een vuurtje heerlijke curry's en salades voor ons werd gekookt. Om te douchen was er één grote bak met water en een emmer, waar een zeilen scherm omheen was geplaatst (op Birmese, niet Hollandse hoogte, dus dat hielp ons dan weer weinig).

![](images/PB132398.jpg)
![](images/PB142409.jpg)
![](images/PB132393.jpg)
![](images/PB142457.jpg)
![](images/IMG_20181114_122949.jpg)
![](images/IMG_20181114_073143.jpg)
![](images/IMG_20181114_074600.jpg)
![](images/IMG_20181113_193920.jpg)
![](images/PB132405.jpg)

De volgende ochtend werden we door het halve dorp uitgezwaaid toen we weer op weg gingen. We liepen naar beneden terwijl we uitzicht hadden over de mystieke vallei gehuld in ochtendmist. Dat werd al snel weggebrand door de felle zon en toen leek het haast Toscane. Alleen de Pa-O-mensen met kleurrijke doeken rondom hun hoofd verraadden waar we werkelijk waren.

![](images/PB142413.jpg)
![](images/PB142421.jpg)
![](images/PB142430-PB142433.jpg)
![](images/PB142418.jpg)

\[caption id="attachment\_3873" align="aligncenter" width="900"\][![](images/PB142415-PB142417-1024x544.jpg)](https://collectingbaggage.nl/wp-content/uploads/2018/12/PB142415-PB142417.jpg)Kolonisten van Catan\[/caption\]

Die dag stond ons na de lunch opnieuw iets bijzonders te wachten. We waren net op weg toen het ons opviel hoe allerlei mannen en vrouwen chique gekleed richting een klooster liepen. Daar klonk uit de krakerige luidsprekers het gebed van een monnik die soms ter plekke het Nirvana leek te vinden (‘ahaaaaa’ klonk er dan). Het was er weer zo’n speciale dag dat het hele dorp de monniken eten kwam brengen. Waren ze elders op onze route toch al wel wat gewend aan buitenlandse wandelaars, hier zagen ze dat eigenlijk nooit. En zeker niet een hele groep die, net als zij, net thanaka op hun gezicht had gesmeerd.

![](images/IMG_20181114_102811.jpg)
![](images/IMG_20181114_104209.jpg)
![](images/PB142422.jpg)
![](images/PB142423.jpg)
![](images/PB142426.jpg)
![](images/PB142427.jpg)
![](images/PB142429.jpg)

In het licht van de ondergaande zon bereikten we uiteindelijk ons klooster waar we die nacht zouden slapen. Verschillende groepen wandelaars kwamen hier overnachten, maar er was meer dan genoeg plek in de grote hal. Alleen bij de ‘douche’ (opnieuw een bak water en een schepje) was het even wachten op je beurt. Naast de doeken die het slaapgedeelte provisorisch afschermden, kwamen om klokslag 18 uur alle kleine monnikjes (van een jaar of 8) samen voor de dagelijkse preek van de oudere monnik. Hierna moesten ze huiswerk maken: mantra’s leren. En dat allemaal vrolijk door elkaar.

![](images/PB142441-PB142444.jpg)
![](images/PB142447.jpg)
![](images/PB142448-PB142451.jpg)
![](images/PB142463.jpg)
![](images/PB142464.jpg)
![](images/PB142467.jpg)
![](images/IMG_20181115_062954.jpg)
![](images/PB142469.jpg)
![](images/PB142474.jpg)
![](images/IMG_20181114_190021.jpg)

De laatste dag moesten we nog een flink aantal meters dalen om uit te komen bij het Inle-meer. De uiteindelijke beloning voor de vele kilometers was een boottochtje over het water naar eindbestemming _Nyaung Shwe_. Daar wordt door de lokale Intha-stam op wel hele bijzondere wijze gevist: ze balanceren op één been op het puntje van hun kano met hun andere been gekronkeld rondom de roeispaan. Zo kunnen ze roeien en hun visnetten uitgooien tegelijk. Vissers met evenwichtsproblemen kunnen eventueel overstappen op tomaten, want die worden er ook verbouwd. We zaten het allemaal ontspannen aan te kijken vanaf onze boot, toen we overvallen werden door een wolkbreuk. Zo werden we toch nog één keer tot op ons ondergoed kletsnat op de verder bijna droge tocht. Maar al snel scheen de zon weer en droogde alles alweer op. In het hostel doken we meteen de douche in (met echte douchekop en stromend water).

![](images/PB152480.jpg)
![](images/PB152477.jpg)
![](images/PB152484.jpg)
![](images/PB152493.jpg)
![](images/PB152500.jpg)
![](images/PB152503.jpg)
![](images/PB152499.jpg)
![](images/PB152506.jpg)
![](images/PB152512.jpg)
![](images/PB152518.jpg)
![](images/IMG_20181115_132457.jpg)
![](images/PB152515.jpg)
![](images/PB152531.jpg)
![](images/PB152539.jpg)

\[caption id="attachment\_3913" align="aligncenter" width="900"\][![](images/PB132401-1024x576.jpg)](https://collectingbaggage.nl/wp-content/uploads/2018/12/PB132401.jpg) Stay tuned...\[/caption\]
