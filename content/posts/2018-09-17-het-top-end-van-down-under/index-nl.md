---
title: Het Top End van Down Under
slug: het-top-end-van-down-under
date: '2018-09-17'
author: Freke
tags:
  - australia
  - travel-journal
excerpt: >-
  Australië, en zeker het afgelegen noorden en westen, kan je het beste met je
  eigen wielen verkennen. Daarom tuffen wij al een paar weken lang met onze
  gehuurde campervan over het gloeiende Australische asfalt. Het eerste gedeelte
  ging van Darwin naar Broome, de ‘Top End’.
language: nl
translations:
  - link: /das-top-end-von-down-under
    hreflang: de
    language: Deutsch
cover: ./images/P8185086.jpg
---

Australië, en zeker het afgelegen noorden en westen, kan je het beste met je eigen wielen verkennen. Daarom tuffen wij al een paar weken lang met onze gehuurde campervan over het gloeiende Australische asfalt. Het eerste gedeelte ging van Darwin naar Broome, de ‘Top End’.

Na een paar dagen sightseeing in Sydney (the usual suspects: Sydney Opera House, Harbour Bridge, botanische tuinen, een ritje met de veerboot door de haven en een dagje naar de Blue Mountains) pakten we alweer het vliegtuig naar Darwin. We lieten de puberende backpackers achter ons en ruilden ze in de Airbnb van Terry en Margie, allebei al ver in de 70. Ze waren onze eerste ontmoeting met wat heet de ‘grey nomads’ die vanaf dat moment onvermijdelijk bleken te zijn. Grey nomads zijn welgestelde, gepensioneerde Australiërs die ofwel de winter in het zuiden ontvluchten (en naar het noorden reizen), ofwel het regenseizoen in het noorden (en naar het zuiden reizen). Deze senioren verruilen elk jaar maandenlang hun comfortabele huis voor een leven op straat (nou ja, in hun luxe 4WD-caravans). Jonge goden als wij zijn, waren we op elke camping de uitzondering.

Wat wel een beetje jammer was, ontdekten we al snel onderweg. In Sydney voelden we ons niet helemaal op ons gemak tussen de 18-jarigen, maar in de Northern Territory tussen de 80-jarigen hadden we ook niet per se raakvlakken met onze medereizigers. In Broome (onze eindbestemming van de eerste etappe en van dit blog) keken we dan ook uit naar een heuse backpackerscamping, om vervolgens bijna in een midlife-crisis te vervallen toen we aankwamen in een soort vluchtelingenkamp. Uiteindelijk werden we gered door onze buren – een Australisch stel van (thank God) eind twintig die hun eigen achtertuin aan het verkennen was.

![](images/P7314283.jpg)
![](images/P7314287.jpg)
![](images/P7314298.jpg)
![](images/P7284206.jpg)
![](images/P7304256.jpg)
![](images/P8034314.jpg)
![](images/IMG_20180802_181346.jpg)
![](images/IMG_20180802_182252.jpg)

### Duizend muggen en één nacht

Na een middag nog in Darwin voedselvoorraden inslaan en een korte zoektocht naar een French press (na acht maanden Zuid-Amerikaanse oploskoffie keken we uit naar goede koffie) zetten we koers naar de Australische outback. Natuurlijk altijd aan de linkerkant van de weg…

![](images/P8044363.jpg)
![](images/P8044352.jpg)
![](images/P8044365.jpg)

Onze eerste nacht was vrij ontmoedigend, beter gezegd: een nachtmerrie. Terwijl we genoten van een zonsondergang over de noordelijke wetlands, met grote roze waterlelies, gekke roofvogels en misschien een lurkende krokodil, ontdekten we dat we onze muggenspray ergens vergeten waren. Toen we vervolgens voor de nacht geparkeerd hadden en voor het eerst wilden gaan koken, was de campervan uiteraard binnen mum van tijd gevuld met een zwarte wolk zoemende muggen. Wanhopig klopten we aan bij buren voor een muggenspray, gooiden we in de hitte de deuren potdicht en gingen we op muggenjacht. We hebben de verdere avond angstvallig de deuren gesloten gehouden en sliepen daarom de eerste nacht in onze camper-sauna. Als dit zeven weken zo gaat zijn, dan wordt het Echt Niet Leuk, dachten we wanhopig.

Gelukkig viel dat mee. Hierna was slechts de Australische vlieg bij tijd en wijle onze grootste martelaar. De Australische vlieg is namelijk dol op het vloeistof in je ogen, je neus, je mond en je oren en gaat recht op zijn doel af. Australiërs noemen de lachwekkende handbewegingen om de vliegen weg te slaan liefdevol de ‘Aussie saluut’.

Nauwelijks uitgeslapen reden we de volgende dag door naar Kakadu National Park. Kakadu National Park staat vooral bekend om zijn Aboriginal rotstekeningen, in dit geval die van het Bininj en Mungguy volk. Dé Aboriginal bestaat namelijk niet: bij aankomst van de Britten leefden er naar schatting 300.000 mensen in Australië, verdeeld over meer dan 400 stammen die verschillende talen spraken en nauwelijks contact met elkaar hadden. Vandaag de dag zijn het er veel minder, maar ook die hebben nog steeds net zoveel gemeen met elkaar als de Arabieren met de Noren. Met dit in ons achterhoofd schrijven wij hier verder gemakshalve ‘Aboriginal’.

Bij één van de plekken met millennia oude rotstekeningen (Nourlangie Rock) woonden wij een praatje bij van een ranger. Dat deed hij niet alleen. Naast een melkwitte jongeman, bij wie de Britse afstamming nog duidelijk te zien was, stond een verlegen, donkere Aboriginal ranger die over een aantal rotstekeningen vertelde wat ze betekende. (En over een aantal tekeningen niet, dat is ook belangrijk om te weten maar waarom hij dat niet deed, daarover straks meer.)

![](images/P8064556-P8064559.jpg)
![](images/P8054482.jpg)
![](images/P8054417.jpg)
![](images/P8054406.jpg)
![](images/P8054413.jpg)
![](images/P8054431.jpg)
![](images/P8054490.jpg)
![](images/P8054487.jpg)
![](images/P8054499.jpg)
![](images/P8064573-P8064577.jpg)

### Aboriginals

Het was precies daar, al meer dan een week na onze aankomst in Sydney, dat wij pas realiseerden hoe recent de kolonisatie van Australië eigenlijk is. Er was nog net geen Franse revolutie gaande toen Arthur Phillip in 1788 aan land ging in wat nu Sydney is. In West-Australië en het verre noorden kwam het nog veel later van de grond: het was pas in 1829 dat er iets gebeurde in de buurt van wat nu Perth is. De rest van West-Australië kwam pas echt van de grond na de vondst van goud in de jaren 1850. En dan nóg leven hier nu maar 3 miljoen mensen in een gebied dat even groot is als West-Europa: 1,7 miljoen mensen daarvan wonen in Perth…

In tegenstelling tot Zuid-Amerika, waar de Spanjaarden in de afgelopen 500 jaar zich min of meer mengden met de inheemse bevolking, is er in Australië nog grotendeels sprake van een zwart-wit situatie. Vrij letterlijk, ook al is het altijd ongemakkelijk om over huidskleuren te praten. De lange autoritten tussendoor gaven ons ruim de tijd om daar verder over na te denken: is het slechts omdat de kolonisatie van Australië nog zo recent is? In Sydney zijn er helaas nauwelijks nog Aboriginals, maar in het noorden en westen is hun cultuur nog relatief sterk. De kolonisatie is hier dan ook nog maar zo’n 100 tot 150 jaar oud.

![](images/P8064513.jpg)
![](images/P8054419.jpg)

Of is het ook omdat de culturen van de Britten en de Aboriginals zo verschilden? De inheemse bevolking van Zuid-Amerika kende ten tijde van de komst van de Spanjaarden al koninkrijken, landbouw en handel. De Aboriginals daarentegen leefden nagenoeg precies zoals ze dat de afgelopen 65.000 jaar gedaan hebben. Je leest het goed: 65.000 jaar. De Aboriginal cultuur is de oudste, nog levende cultuur ter wereld. Je kan ze dus eigenlijk best vergelijken met de jagers-verzamelaars uit de prehistorie, zonder ze prehistorisch in de zin van ‘dom en simpel’ te noemen.

Aboriginals kenden geen steden, dorpen, staten of koninkrijken toen de Britten besloten hier een strafkolonie te vestigen. Het hele idee van landeigendom was ze vreemd. Zij leefden in, van en met de natuur. Hun cultuur is dan ook nauw verweven met de natuur. Bij je geboorte is al bepaald voor welk stukje wildernis jij verantwoordelijk bent. Jij zorgt bijvoorbeeld voor de watervogels: je weet welke bomen bloeien als de vogels paren, welke winden waaien als ze eieren leggen en je zorgt ervoor dat je clan niet te veel eieren wegneemt zodat er het volgende jaar nog genoeg watervogels zijn.

\[caption id="attachment\_2684" align="aligncenter" width="200"\][![](images/P8054486-200x300.jpg)](https://collectingbaggage.nl/wp-content/uploads/2018/09/P8054486.jpg) Indicator tree: If it blossoms, it's time for...\[/caption\]

Aboriginals hebben geen kalender maar weten in plaats daarvan precies welke aanwijzingen (zoals bepaalde bloeiende bomen) in de natuur vertellen wanneer het bijvoorbeeld tijd is de boel in de hens te steken. Klinkt apart, maar de Aboriginals zetten elk jaar een deel van het land in brand, om er vervolgens makkelijker te kunnen jagen en verzamelen en om te voorkomen dat het later in het jaar door hetere bosbranden veel gevaarlijker wordt. Dat doen ze al zo lang dat de bomen en planten zich eraan hebben aangepast en er soms zelfs van afhankelijk zijn voor de voortplanting. Rangers zetten deze traditie nog altijd voort, waardoor we in het noorden regelmatig langs de vlammen reden.

![](images/IMG_20180812_124754.jpg)
![](images/P8044379.jpg)

Als Aboriginal ben je ook verantwoordelijk voor het navertellen van bepaalde verhalen. De Aboriginals kennen immers geen schrift en geven al hun kennis mondeling door. Verhalen over bepaalde voorouders die als spirits het land hebben gevormd, wat je daarom in dat land kan vinden en hoe en wanneer je dat moet verzamelen of jagen. De kennis krijg je op een ‘need-to-know’-basis. Zo hoeft niet iedereen alles te onthouden, maar alleen een stukje, wat waarborgt dat de kennis niet verhaspelt en verloren gaat. Tegelijkertijd mag je ook de andere verhalen, die jou niet direct zijn toevertrouwd, niet doorvertellen (voor het geval je dus een fout maakt en het verkeerd doorgeeft). Om die reden mocht onze Aboriginal gids van eerder over de ene rotstekening wel wat vertellen en over de andere niet. De rotstekeningen zijn er als een soort post-its om de mensen te herinneren bepaalde verhalen aan de kinderen door te geven.

Dit betekent helaas niet dat alle Aboriginals vandaag de dag nog precies zo leven, ‘nog lang en gelukkig’. De komst van de Britten gooide dit over tienduizenden jaren zorgvuldig opgebouwde systeem danig overhoop. Die zagen Australië als ‘terra nullius’, ofwel als niemandsland dat vrijelijk verdeeld kon worden over de kolonisten. De botsing van culturen, die vaak gepaard ging met gewelddadigheden, heeft veel Aboriginals het leven gekost.

Opvallend genoeg vonden wij weinig terug van deze zwarte bladzijde uit de Australische geschiedenis, uitgezonderd in Derby. Dit dorpje net boven Broome vertelt openlijk over de ‘blackbirders’: kolonisten die vaak om verzonnen redenen Aboriginals gevangen namen en honderden kilometers ver lieten lopen naar Derby. Daar werden ze verscheept naar Zuid-Australië, waar ze vaak stierven onder de erbarmelijke werkomstandigheden en door het koude klimaat. Bij de ‘prison tree’ in Derby, een knoestige, holle boab-boom waar Aboriginals ín werden opgesloten voor ze werden ingescheept, wordt deze trieste geschiedenis verteld.

![](images/P8225304.jpg)
![](images/P8225305.jpg)

De geschiedenis van de Gestolen Generatie is nog zo’n voorbeeld. Tot de jaren zestig van de twintigste eeuw was het beleid van de Australische overheid om kinderen van gemengde afkomst (zowel Aboriginal als westers) gedwongen te scheiden van hun familie om ze als kinderen van de westerse samenleving her op te voeden. Een hele generatie ging zo verloren, terwijl juist alle Aboriginal kennis van generatie op generatie wordt doorgegeven. Haal daar er één tussenuit en het hele kaartenhuis stort in elkaar.

Deze Aboriginals verloren zo het contact met hun wortels verloren maar mengden zich ook niet, zoals gehoopt, goed met de westerse samenleving en leven daarom vooral op straat met een fles alcohol dicht bij de hand. Dat was het beeld dat bij Freke van haar vorige reis is blijven hangen. Tijdens deze reis hebben wij echter ook al veel positieve verhalen gehoord. Gaat het misschien weer bergopwaarts?

Een andere ranger – deze keer in Keep River National Park – vertelde over zijn contacten met Aboriginals die nog precies zo leefden als vroeger. Met deze clans lijkt het best goed te gaan. Zij hebben hun oorspronkelijke land teruggekregen van de staat en leven daar van en met de natuur. Ook op andere plekken zet de Australische regering zich voor de Aboriginals in. Vaak gaat het vooral om erkenning – steeds meer plekken, regio’s en (nationale) parken krijgen hun Aboriginal naam terug (een van de bekendste voorbeelden is Uluru, wat vroeger Ayer’s Rock heette) – en soms om ondersteuning – zo kwamen wij regelmatig kunstgaleries tegen die Aboriginal kunstenaars aanmoedigen en helpen.

Maar het is nog lang geen rozengeur en maneschijn. Het schuurt nog steeds, bijvoorbeeld in het onderwijs. Aboriginal cultuur is geen onderdeel van het leerplan; ook niet in de gebieden met veel Aboriginals. In sommige, afgelegen gebieden gaat het merendeel van de Aboriginal kinderen niet eens naar school. (Je kan je afvragen of dat erg is. Zij leren hún cultuur immers niet op school maar in de bush.)

We vonden het fascinerend om te horen hoe sommige Aboriginals zelf tegen dit alles aankijken. Zo vertelde de ranger van Keep River National Park wat een oude man eens tegen hem zei over de strijd voor landrechten voor Aboriginals. ,,Those mob, you colonized them quite well”, zei hij over de procederende Aboriginals. Oftewel: het hele idee van landrechten is niet van ons, zo denken wij niet en dus komen we er ook niet voor op. Ook het probleem van de zwervende, drinkende Aboriginals moeten de kolonisten maar zelf oplossen. ,,That’s not our people. That’s your people, your problem”.

### Wegen

Zoals gezegd, het waren de lange, rechte Australische wegen die ons op deze gedachten brachten. Terwijl we onze auto op de weg probeerden te houden (het hoge plafond vangt zoveel wind dat we niet harder kunnen rijden dan 100 km/u), passeerde ons een landschap van kronkelige bomen (vooral eucalyptusbomen) met lage begroeiing tussendoor en termietenhopen tot zover het oog reikt. Termietenhopen komen in verschillende uitvoeringen: als kasteelruïnes, als grafstenen of gewoon een grote homp klei achtergelaten door een kleuter. Ze zijn soms meters hoog maar twee derde gaat nog ondergronds schuil. Je ziet echter geen enkele termiet over zo’n hoop kruipen. De hopen zijn van buiten hermetisch afgesloten, waardoor het hele gangenstelsel bestand is tegen zowel de jaarlijkse bosbranden als de jaarlijkse overstromingen.

![](images/P8195145.jpg)
![](images/IMG_20180819_104412.jpg)
![](images/IMG_20180818_110621.jpg)
![](images/P8074594.jpg)
![](images/P8094627.jpg)
![](images/P8094629.jpg)
![](images/P8094637.jpg)

Op grotere schaal vind je hier kangoeroes, dingo’s (wilde honden), emu’s (een soort struisvogel) en koeien. Allemaal houden ze ervan om zonder waarschuwing de weg over kunnen te steken. De vele dode wallabies (een kleine soort kangoeroe) en soms zelfs dode koeien in de bermen getuigen ervan dat er regelmatig botsingen zijn met het Australische wildleven. Wij kwamen tot nu toe (afkloppen) alleen close met een adelaar en we waren blij dat we die nét misten. Gelukkig hebben we ook een heleboel levende wallabies, wallaroos en kangoeroes gezien, naast toffe, kleurrijke vogels (jabiru’s, papegaaien) en salamanders.

![](images/P8094669.jpg)
![](images/P8165057.jpg)
![](images/P8165061.jpg)
![](images/P8034319.jpg)
![](images/P8074602.jpg)
![](images/P8074605.jpg)
![](images/P8094695.jpg)
![](images/P8034325.jpg)
![](images/P8034327.jpg)
![](images/P8044374.jpg)
![](images/P8064571.jpg)
![](images/P8044376.jpg)
![](images/P8275537.jpg)
![](images/P8154977.jpg)

Je zou het Australische landschap best als saai kunnen omschrijven, zeker in het noorden, maar het is paradoxaal genoeg tegelijkertijd erg mooi. Al die bomen, waar ter hoogte van Derby ook af en toe een jolige boab-boom tussen staat, verdeeld over een enorme vlakte van rode aarde, met af en toe opeens een heuvel (Australiërs hebben het net als Nederlanders graag over bergen als het gaat om enige verhoging in het landschap, maar Australië is zelfs nog platter dan Nederland).

![](images/P8195147.jpg)
![](images/P8175063.jpg)
![](images/P8225316.jpg)

\[caption id="attachment\_2722" align="aligncenter" width="900"\][![](images/P8134810-P8134816-1024x454.jpg)](https://collectingbaggage.nl/wp-content/uploads/2018/09/P8134810-P8134816.jpg) The Top End\[/caption\]

### Gorged out

Australië is namelijk eigenlijk een hele oude oceaanbodem, uiteindelijk tevoorschijn gekomen toen het zeeniveau zakte. Het land bestaat dus grotendeels uit zandsteen waar rivierwater inmiddels zulke grote stukken heeft uitgesleten dat er kloven (gorges) zijn ontstaan. Er zijn zelfs zoveel kloven in het noorden dat je hier ‘gorged out’ kan worden: na de zoveelste kloof heb je er wel even genoeg gezien. Voordat we zelf ‘gorged out’ raakten, hebben we gekanood in de Katherine Gorge, gewandeld in de Emma Gorge, bootje gevaren in de Geikie Gorge en krokodillen gespot in de Windjana Gorge.

![](images/GOPR6111.jpg)
![](images/P8124750.jpg)
![](images/P8124753-P8124756.jpg)
![](images/P8124772.jpg)
![](images/P8124806.jpg)
![](images/P8175068.jpg)
![](images/P8175071-P8175074.jpg)
![](images/P8195112.jpg)
![](images/P8195107.jpg)
![](images/P8195117.jpg)
![](images/P8195102.jpg)
![](images/P8195134.jpg)
![](images/P8195142.jpg)
![](images/P8215164-P8215167.jpg)
![](images/P8215180.jpg)
![](images/P8215155.jpg)
![](images/P8215153.jpg)
![](images/P8215158.jpg)
![](images/P8215183.jpg)
![](images/P8215186.jpg)

Krokodillen? Ja, krokodillen want die heb je veel in Noord-Australië, zeker sinds ze een aantal decennia geleden beschermd werden en sindsdien explosief in aantal zijn toegenomen. Wij zagen onze eerste krokodil in het eerdergenoemde Kakadu National Park, nabij Darwin, en het waren meteen een stuk of tien ‘salties’. De gevaarlijke zoutwaterkrokodil is verantwoordelijk voor de aanvallen op mensen. Wij vonden ze bij een rivieroversteek, waar al zo’n veertig andere mensen in eerbiedige stilte naar deze prehistorische schepsels aan het kijken waren. Het was overduidelijk voedertijd en dat ging ongeveer zo: in de rivier met hun kop tegen de stroming in, mond open en maar wachten tot er iets in stroomde. Dat waren meestal vissen, maar het was een kriebelige gedachte dat ze ook direct naast de rivieroversteek voor auto’s lagen. Nam nam, kom maar door met die 4WD die de overkant niet haalt.

![](images/P8054392.jpg)
![](images/P8054393.jpg)
![](images/P8054397.jpg)
![](images/P8054399.jpg)

Waar wij van tevoren dachten dat we vanwege deze gevaarlijke beesten nergens zouden kunnen zwemmen in Noord-Australië, bleek dat mee te vallen. Bij veel populaire watervallen halen rangers elk jaar de salties weg die na het regenseizoen en het opdrogen van de toevoerrivieren zijn blijven hangen. Hierna kan je er veilig zwemmen, wat wij bij temperaturen van om en nabij de 35 graden dan ook naar hartenlust hebben gedaan in Litchfield National Park, bij de Douglas Hot Springs (we gaven de voorkeur aan het koude water hier in plaats van het warme) en bij de Edith Falls.

![](images/P8084611-P8084613.jpg)
![](images/P8084623.jpg)
![](images/P8094658.jpg)
![](images/P8094681-P8094684.jpg)
![](images/P8094707.jpg)
![](images/P8104721.jpg)
![](images/P8114734.jpg)

De lange autoritten tussendoor verdeelden we vaak over meerdere dagen, zodat we onderweg in de kleinste plaatsen de onwaarschijnlijkste personen tegenkwamen. Zo verbleven we een nachtje in het dorpje Pine Creek van zo’n 328 zielen groot. Je kan je onze verbazing dus voorstellen toen we bij het inchecken bij de camping een Indiër achter de kassa vonden. Niet alleen was hij de aangesproken persoon voor een kampeerplekje, hij was ook de caissière van het tankstation, de minisupermarkt en blijkbaar het gezicht van het lokale ‘Indische’ restaurant. Of we ook zin hadden in chicken and mash die avond, vroeg hij terwijl we afrekenden. ,,And there will be gravy!”, zo prijste hij met onverholen trots en met vol Indisch accent het menu aan, terwijl wij hem aankeken of hij een grapje maakte. Erm, nee bedankt.

Bij Katherine, nabij de Katherine Gorge die tegenwoordig z’n Aboriginal naam Nitmiluk terug heeft gekregen, vonden we voor het eerst een paar dagen rust en een grote supermarkt. Beide erg fijn! Daarna ging het via Keep River National Park richting West-Australië, een staat binnen Australië. We waren gelukkig van tevoren gewaarschuwd dat er een grenscontrole zou zijn die bestond uit een doorzoeking van je koelkast en keukenkastjes. Omdat West-Australië, vergelijkbaar met Chili, zo geïsoleerd ligt, mag je zelfs geen fruit en groente uit andere Australische staten meenemen.

\[caption id="attachment\_2755" align="aligncenter" width="900"\][![](images/P8144852-P8144856-1024x456.jpg)](https://collectingbaggage.nl/wp-content/uploads/2018/09/P8144852-P8144856.jpg) Keep River National Park\[/caption\]

Direct over de grens ligt Lake Argyle, een dammeer waar we een kayaktocht hebben gemaakt. In Lake Argyle leven zo’n 35.000 krokodillen. Zoetwaterkrokodillen gelukkig, die zijn een stuk kleiner dan hun zoutige soortgenoten en hebben ook geen grote tanden om zoiets groots als mensen (of een ledemaat) op te knabbelen. De zoetwaterkrokodil valt geen mensen aan, tenzij je ze lastig valt. Toch was het best spannend om deze beesten tegen te komen tijdens onze kanotocht: we bevonden ons immers veel meer op hún terrein in het water.

![](images/P8144867-P8144871.jpg)
![](images/P8144876-P8144880.jpg)
![](images/DSC_1076.jpg)
![](images/P8154993-P8155000.jpg)
![](images/P8155009.jpg)
![](images/P8154985.jpg)
![](images/P8154988.jpg)
![](images/P8155025.jpg)

Al met al hebben we ons best vermaakt met onze 2WD campervan in een regio waar je toch vaak een 4WD nodig hebt. Dat was ons te duur en dus moesten we het populaire Purnululu National Park (beter bekend als Bungle Bungles) overslaan, net als de beroemd-beruchte Gibb River Road (650 kilometer over een onverharde, vaak slecht weg dwars door de Kimberleys). In plaats daarvan volgden wij de Great Northern Highway voor bijna 1.000 kilometer naar Derby, met tussenstops in Wyndham (en de Emma Gorge) en Fitzroy Crossing (en de Geikie Gorge).

\[caption id="attachment\_2770" align="aligncenter" width="900"\][![](images/P8165033-P8165040-1024x402.jpg)](https://collectingbaggage.nl/wp-content/uploads/2018/09/P8165033-P8165040.jpg) Five River Lookout, Wyndham\[/caption\]

Toch wilden we de Kimberleys, zoals deze ruige regio heet, niet geheel aan ons voorbij laten gaan en dus boekten we een tour vanuit Derby naar de Windjana Gorge en Tunnel Creek. De Windjana Gorge is, net als de eerder genoemde Geikie Gorge, eigenlijk een oud koraalrif à la de Great Barrier Reef, een ander verschijnsel van het feit dat Australië ooit slechts oceaanbodem was. Tegenwoordig ligt dat dus niet meer in de oceaan, maar midden op het land. Tunnel Creek is precies dat wat het zegt: een beek die door een tunnel loopt en heel indrukwekkend is.

![](images/P8215262.jpg)
![](images/P8215259.jpg)
![](images/P8215223.jpg)
![](images/P8215264.jpg)
![](images/P8215277.jpg)
![](images/P8215294.jpg)
![](images/P8215289.jpg)

Van tevoren hadden we al gegokt dat we vast de jongsten zouden zijn, afgezien van wellicht een gezin met jonge kinderen. Valse hoop: bij het instappen glansden ons 22 grijze kopjes tegemoet. Daar legde zelfs onze jeugdigheid geen gewicht in de schaal om de gemiddelde leeftijd omlaag te krijgen. We hebben ons desondanks prima vermaakt: de meesten bleken uit Nieuw-Zeeland te komen en dus hadden we toch nog iets om over te praten.

De dag voor deze tour hadden we overigens de allereerste lifters naast de weg zien staan. Dat is vrij uniek in Australië. Ook al is het een superveilig land, liften heeft hier geen goede reputatie meer nadat meerdere backpackers vermoord werden door een trucker begin jaren negentig. Deze Franse en Zuid-Afrikaanse jongemannen waren echter al een tijdje onderweg, vertelden ze terwijl we ze meenamen richting onze camping, en waagden zich nu aan de Gibb River Road. Een uitdaging op zo’n afgelegen stuk met weinig schaduw en zo’n 35 graden overdag. Wij lieten ze dag 1 achter bij de ingang van onze camping; op dag 2 kwamen we ze precies op die plek weer tegen terwijl wij op onze tourbus wachtten; en op dag 3, net als wij Derby verlaten, zien we ze lopen in de verte. Helaas, niet gelukt.

### Broome

Een paar honderd kilometer verder kwamen we aan in Broome. Velen hadden ons hier al enthousiast over verteld en het was eerlijk gezegd ook best fijn om weer even in de ‘bewoonde wereld’ te zijn (Broome telt nog steeds maar 14.000 inwoners). We konden er shoppen, we konden er een biertje drinken op het terras van de lokale brouwerij, en de zonsondergang kijken vanaf het beroemde Cable Beach. Meer dan twee dagen kon het ons echter toch niet boeien. Het kriebelde te veel: de rest van West-Australië lonkt...

\[caption id="attachment\_2779" align="aligncenter" width="900"\][![](images/P8235328-1024x576.jpg)](https://collectingbaggage.nl/wp-content/uploads/2018/09/P8235328.jpg) Broome\[/caption\]
