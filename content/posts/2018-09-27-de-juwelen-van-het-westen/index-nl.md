---
title: De juwelen van het westen
slug: de-juwelen-van-het-westen
date: '2018-09-27'
author: Freke
tags:
  - australia
  - travel-journal
excerpt: >-
  Ook al moet je er soms meer dan 1.000 kilometer voor omrijden, West-Australië
  heeft bestemmingen die het absoluut waard zijn. Karijini National Park en het
  Ningaloo Reef staan bovenaan dat lijstje. In dit blog reizen we van Broome tot
  de Steenbokskeerkring, waar de tropen eindigen en het gematigde klimaat
  begint. Deze twee juwelen van het westen liggen daar tussenin.
language: nl
translations:
  - link: /die-juwelen-des-westens
    hreflang: de
    language: Deutsch
cover: ./images/DSC_0336-1.jpg
---

Ook al moet je er soms meer dan 1.000 kilometer voor omrijden, West-Australië heeft bestemmingen die het absoluut waard zijn. Karijini National Park en het Ningaloo Reef staan bovenaan dat lijstje. In dit blog reizen we van Broome tot de Steenbokskeerkring, waar de tropen eindigen en het gematigde klimaat begint. Deze twee juwelen van het westen liggen daar tussenin.

Bij vertrek uit Broome lag er een groot stuk, droog niemandsland voor ons: 600 kilometer tot de volgende plaats met enige naam, zeg maar van Noord- naar Zuid-Nederland én terug. In West-Australië staan er op zo’n afstand slechts twee roadhouses (ofwel tankstations met een motel en camping). Dit is de ‘Big Empty’. Hier scheert de Great Northern Highway langs de woestijn en dat betekent eindeloze rijen spinifex: een droog, hard bolletje gras wat op het oog het enige is dat hier overleeft. (Als je toch even niks beters te doen hebt, kan je het zelf bekijken via [Streetview](https://goo.gl/maps/YCGymmg4j7M2)). Aan de horizon zagen we soms enige verhoging in het landschap, maar de rest was zo plat als een pannenkoek.

![](images/IMG_20180824_151208.jpg)
![](images/P9120214.jpg)

Wat ook plat is als een pannenkoek is roadkill, ofwel aangereden en overreden dieren die we vaker tegenkwamen dan ons lief was. Inmiddels hebben we er routine ingekregen: kraai = gewoon doorrijden, die vliegt de goede kant op; kangoeroe, koe en grote roofvogels = altijd op de rem want je weet niet waar ze heen springen/lopen/vliegen; emu = complete stilstand want emu’s hebben hersenen ter grootte van een ei en zijn in staat om recht op je auto toe te lopen.

“Wake me up before you go-go” zo zong Wham ons net toe, toen de snelweg opeens veranderde in een noodlandingsbaan voor vliegtuigen (‘RFDS emergency landing strip’ stond er op het bordje). Slik… We hielden de achteruitkijkspiegel nauw in de gaten, tot we bedachten dat RFDS staat voor Royal Flying Doctor Service die weliswaar snel ergens moeten zijn maar hun komst ook ver genoeg van tevoren kunnen aankondigen dat ze automobilisten kunnen waarschuwen (denken we tenminste…).

### Nog meer pannenkoeken

Onze eigenlijke bestemming lag zelfs 900 kilometer bij Broome vandaan: het Karijini National Park. Al onze hele reis in Australië hoorden we van andere reizigers dat dit hét hoogtepunt is van West-Australië, dus we waren benieuwd. En het stelde niet teleur. Karijini bestaat uit meerdere kloven in een zandstenen landschap dat ouder is dan al het andere leven op aarde. Hier vind je geen fossielen, want toen deze aardlagen ontstonden, bestond er nog geen leven. Een bizarre gedachte.

\[caption id="attachment\_2798" align="aligncenter" width="900"\][![](images/P8265376-P8265380-1024x502.jpg)](https://collectingbaggage.nl/wp-content/uploads/2018/09/P8265376-P8265380.jpg) Karijini National Park\[/caption\]

Maar Karijini schittert vooral in de rotsformaties binnenin de kloven waar de rivieren hun sporen hebben achtergelaten. Neem de Hancock Gorge, onze favoriet. Het wandelpad bracht ons eerst naar de bodem van de kloof, waarna het naar links over gladgestreken gesteente verder ging. De kloofwanden zagen eruit als een grote stapel pannenkoeken. De bovenste helft was vuurrood, de onderste – waar in het regenseizoen nog altijd water stroomt – donkergrijs. Ons einddoel was een plas water genaamd ‘Kermit Pool’ waar je kon zwemmen. We waren gewaarschuwd dat we al eerder nat konden worden bij deze wandeling, dus bij het eerste water deden we braaf onze wandelschoenen uit om zo’n 20 meter door kniediep water te waden.

![](images/P8275454.jpg)
![](images/P8275455.jpg)

Toen dachten we dat we er waren: het felblauwe water met rode pannenkoekrotsen aan weerszijden was al zo mooi. We deden onze zwemkleding aan, hielden onze adem in en namen een plons in het ijskoude water. Met snelle slagen zwommen we naar de overkant, om daar te ontdekken dat het pad nog verder ging via de ‘spider walk’. Gelukkig niet vanwege een verhoogde concentratie achtpotige schepseltjes, maar omdat je er zelf als een soort spin (met behulp van al je ledematen) doorheen moest klimmen. Het water stroomde er nog doorheen en maakte de rotsen glibberig, dus we moesten opletten. Het werd smaller en smaller, en mooier en mooier, tot we echt bij het einde kwamen: de Kermit Pool met helblauw water ingeklemd tussen metershoge kloofwanden. Het water vervolgde nog z’n weg. Over een kleine klif stortte het zich in het diepe, waarna het in een bocht in de volgende kloof verdween.

![](images/P8275458.jpg)
![](images/P8275459.jpg)
![](images/P8275465.jpg)
![](images/P8275477-P8275479.jpg)
![](images/P8275473.jpg)

Het was een onbeschrijflijke mooie plek. Zelfs de foto’s doen het geen recht want die hebben we later gemaakt (de eerste keer hadden we de camera niet mee, omdat we dachten dat we er al waren) en toen was het zonlicht al niet meer zo mooi als de eerste keer.

Hancock Gorge wordt qua schoonheid snel gevolgd door de Knox Gorge, die wij in de vroege ochtend liepen. Daardoor hadden we hem helemaal voor onszelf. Ook deze wandeling eindigde weer in een smalle spleet waarachter we het licht van de opkomende zon langzaam de kloof konden zien binnendringen.

\[caption id="attachment\_2807" align="aligncenter" width="900"\][![](images/P8285581-P8285583-1024x613.jpg)](https://collectingbaggage.nl/wp-content/uploads/2018/09/P8285581-P8285583.jpg) Knox Gorge\[/caption\]

![](images/P8285563.jpg)
![](images/P8285589.jpg)
![](images/P8285592.jpg)

Elke kloof was weer anders, of het nou Dales Gorge, Joffre Gorge of Weano Gorge was. Overal had je wel ijskoud water waar we ons even konden opfrissen (fijn nu we een paar dagen zonder douche zaten). De foto’s geven hier misschien wel het beste beeld.

![](images/P8255346-P8255350.jpg)
![](images/P8265391.jpg)
![](images/P8265424-P8265426.jpg)
![](images/P8275497.jpg)
![](images/P8265417.jpg)
![](images/P8265408.jpg)
![](images/P8275524.jpg)
![](images/P8275499-P8275501.jpg)
![](images/P8265411.jpg)
![](images/P8275540.jpg)
![](images/P8285598.jpg)
![](images/P8285602.jpg)
![](images/P8265442.jpg)

### The big three + 1

Karijini lag, zo gezegd, een beetje uit de richting, want hierna lagen er opnieuw 600 kilometer tussen ons en onze volgende bestemming: Ningaloo Reef. Ningaloo Reef wordt vaak vergeleken met de Great Barrier Reef in het oosten van Australië, maar dan beter. Het koraal ligt hier op meters van de kust, waardoor het veel toegankelijker is, en vanwege de beperkte bewoning er omheen, is het ook nog best gezond. Terwijl je het koraal direct aan de kust hebt, ligt achter je Cape Range National Park met prachtige kampeerplekken midden in de duinen en, alweer, meerdere kloven (je merkt het al: we waren in dit stadium een beetje ‘gorged out’). Wij hebben ons daarom vooral op het water geconcentreerd.

\[caption id="attachment\_2827" align="aligncenter" width="900"\][![](images/P8315661-P8315665-1024x454.jpg)](https://collectingbaggage.nl/wp-content/uploads/2018/09/P8315661-P8315665.jpg) Cape Range National Park\[/caption\]

![](images/P9015688.jpg)
![](images/P9015689.jpg)
![](images/P9015717.jpg)
![](images/P8315659.jpg)
![](images/P9015701-P9015706.jpg)
![](images/P9015708.jpg)
![](images/P8315660.jpg)
![](images/P8315675.jpg)

Als je hier in de goede tijd van het jaar bent, kan je walvishaaien, bultruggen én manta rays tegelijkertijd zien. En laten wij er nu net in de goede tijd van het jaar zijn geweest. Spoiler alert: we hebben ‘the big three’ allemaal gezien.

Het was al jaren Freke’s droom om een keer met walvishaaien te zwemmen. Een walvishaai is de grootste vis ter wereld en ook de grootste haai, maar het is een lieverd met een vrolijk gestippelde huid die plankton eet net als een walvis. Eigenlijk was het walvishaaienseizoen al voorbij maar een deel van de populatie was blijven hangen en dus hadden we al snel een tour geboekt. Met behulp van een verkenningsvliegtuigje werd er binnen no time een walvishaai gespot en moesten we allemaal snel in onze wetsuits. Na een felle ‘go go go’ van de crew doken we het water in. Seconden later doemde er een schaduw op: onze eerste walvishaai. Hij hield er aardig de pas (‘de slag’) in dus moesten we flink zwemmen om hem bij te houden, maar we konden desondanks zijn witte stippen op de blauwe huid en de machtige zwiep met z’n staart uitgebreid bewonderen.

![](images/DSC1715.jpg)
![](images/DSC1622.jpg)
![](images/DSC1717.jpg)

Uitgeput van zijn tempo klommen we even later weer aan boord om meteen te horen te krijgen dat er nog eentje in de buurt was. Wie wil? Ja natuurlijk! Wij kregen er geen spijt van dat we ja zeiden, want de tweede walvishaai was niet alleen groter (zo’n 7 meter) maar ook lekker aan het smullen. Hij bleef de hele tijd een beetje op dezelfde plek en leek zelfs ook in ons geïnteresseerd te zijn. Terwijl hij rondjes om ons heen bleef draaien, opende hij zijn enoooorme mond en liet het water rustig naar binnen stromen. Ook wel een beetje eng als hij met zo’n groot gat zich opeens in jouw richting omdraait. Die dag zagen we toevallig ook nog een zebrahaai, een beetje kleiner, beige met stippen en nog steeds cool. Maar hij was net zo snel verdwenen als hij gekomen was.

![](images/DSC1653.jpg)
![](images/DSC1673.jpg)
![](images/DSC1687.jpg)
![](images/DSC1681.jpg)
![](images/DSC1697.jpg)
![](images/DSC1691.jpg)
![](images/DSC1710.jpg)

Manta rays stonden nog op Malte’s lijstje sinds hij die op de Galapagoseilanden gemist had. Bij het plaatsje Coral Bay huist een permanente populatie van deze grootste roggensoort. Net als bij de walvishaaien werden we ook hier met een soort militair bevel het water ingestuurd, waarna iedereen meteen als een dolle naar de manta ray ging zoeken. Wij zagen er één die telkens zo hard voorbij ‘vloog’ dat hij al snel weer in het blauwe water oploste. Dan gingen we het water weer uit, waarna de boot zich opnieuw in het pad van de manta ray manoeuvreerde en we nog een keer het water in gingen. En nog een keer en nog een keer. Wat een fantastische beesten!

![](images/GOPR6428.jpg)
![](images/GOPR6422.jpg)
![](images/GOPR6435.jpg)
![](images/GOPR6440.jpg)

Al dagen twijfelden we over de tour met de bultrug, toch een prijzige aangelegenheid en met minder garantie op succes dan bij de walvishaaien. Maar nu we twee van de grote drie al gezien hadden, jeukten onze handen te veel: er zijn immers maar drie andere plekken in de wereld waar je met deze reuzen kan zwemmen en dan moet je er ook nog in het goede seizoen zijn.

In West-Australië draaien de tours sinds twee jaar nog op proef. In 2020 wordt besloten of dit een permanente activiteit wordt. Bultruggen zijn een stukje moeilijker om mee te zwemmen dan walvishaaien. Walvishaaien bewegen zich vrijwel altijd aan de oppervlakte, zwemmen meestal rustig en laten zich niet zo afleiden door gekke snorkelaars. Bultruggen daarentegen kunnen zomaar naar beneden duiken, zwemmen met hun enorme staart zo snel dat je geen kans hebt om die bij te houden en hebben het ook niet altijd zo op met mensen in het water. Zwemmen met deze walvissen is bovendien streng gereguleerd. Zo mag je niet zwemmen met een moeder met een pasgeboren kalfje.

![](images/DSC_0349.jpg)
![](images/DSC_9327.jpg)
![](images/DSC_9360.jpg)
![](images/DSC_9341.jpg)
![](images/DSC_9364.jpg)
![](images/P9065964.jpg)
![](images/GOPR6580.jpg)
![](images/DSC_0339.jpg)

Ons verkenningsvliegtuigje had er dan ook moeite mee een geschikte walvis te vinden. Velen waren al snel uit het zicht verdwenen als ze weer eens een diepe duik maakten. Maar na ongeveer een half uur kwam er goed nieuws. Er was een klein groepje gespot van een rustende moeder met kalf dat oud genoeg was om mee te zwemmen. We moesten ons klaarmaken. Binnen no time zaten wij klaar achterop het schip, om daar vervolgens nog een minuut of tien in vol ornaat te wachten op het groene licht. Als de boot zich eindelijk op een goede afstand in de baan van de walvissen heeft gemanoeuvreerd, mochten we eindelijk het water in. Dat ging deze keer allemaal wat stiller. Omdat de bultruggen zo zenuwachtig kunnen worden, was er deze keer geen militair bevel om het water binnen te vallen, maar gleden we allemaal zo stil mogelijk in het water.

We keken meteen overal om ons heen, want ze konden overal vandaan komen. Toen zagen we ze: grote, donkere schaduwen met een paar bijna lichtgevende randen waar hun witte vinnen zitten. Helaas bleef het die ene duik bij die kluwen vage schaduwen waarbij je niet eens kon zien waar de ene walvis ophield en de andere begon.

Bij de volgende poging hadden we meer geluk. Toen zagen we pas dat het er niet twee maar drie waren: een moeder met kalf en een ‘escort’ die de groep beschermt. Aan de oppervlakte cruisten moeder en kalf aan ons voorbij, het kalf bovenop de moeder. De bewaker maakte een draai onder ons door om ons eens goed te bekijken, waarna hij een harde kick met zijn staartvin gaf en in een wolk van bubbels verdween. Wauw, wauw, wauw, wat was dat mooi!

![](images/DSC_0295.jpg)
![](images/DSC_0336.jpg)
![](images/DSC_0358.jpg)
![](images/DSC_0387.jpg)
![](images/DSC_0391.jpg)
![](images/DSC_0395.jpg)
![](images/DSC_0398.jpg)
![](images/DSC_0407.jpg)

Uiteindelijk hebben we ons een hele week op en rond het Ningaloo Reef vermaakt, want we konden hier ook prachtig duiken. Dat hadden we al even niet meer gedaan, dus het was een beetje spannend. Onze eerste duik na anderhalf jaar vond plaats bij de ‘Navy Pier’, een pier op militair terrein waar zich in de afgelopen decennia allerlei zeeleven heeft verzameld. Het wordt omschreven als één van de mooiste duiken die je direct vanaf de kust kan doen, dus we waren nieuwsgierig geworden. Je zou kunnen zeggen dat we daar nummer 4 van de grote vissen hebben gezien: de Big Friendly Grouper (BFG = GVR in het Engels ;) ). Deze tandbaars, met een grote bek en dikke lippen, is zo’n twee meter groot en erg dik en heeft, zoals de duikschool zei, ‘no sense of personal space’. Hij is erg nieuwsgierig en houdt ervan om je van achteren te besluipen om dan plotseling direct naast je gezicht op te duiken. Daarnaast zagen we hier een gele zeeslang (giftig, maar dat ontdekten we naderhand pas), een grote octopus, twee soorten haaien (waarvan er één overduidelijk zwanger was) en een paar felgekleurde, kleine zeenaaktslakken.

![](images/GOPR6272.jpg)
![](images/GOPR6330.jpg)
![](images/GOPR6279.jpg)
![](images/GOPR6294.jpg)
![](images/GOPR6317.jpg)
![](images/GOPR6327.jpg)
![](images/GOPR6348.jpg)
![](images/GOPR6362.jpg)
![](images/GOPR6358.jpg)
![](images/GOPR6341.jpg)
![](images/GOPR6354.jpg)
![](images/GOPR6360.jpg)

Ook bij het snorkelen met de manta ray zaten overigens twee duiken bij het rif inbegrepen (zonder manta rays dus). Wat was het koraal hier prachtig! Het was bijna een groot bos, met koraal in de vorm van bomen met blauwe punten en anderen die eruit zagen als een grote slakrop. Midden in het koraal bevond zich een ‘poetsstation’ voor rifhaaien, waarvan er net een paar hun tanden lieten poetsen toen wij er langs dreven. En natuurlijk kon de schildpad niet ontbreken, die bijna een koprol maakte terwijl hij aan het koraal knabbelde.

![](images/GOPR6380.jpg)
![](images/GOPR6395.jpg)
![](images/GOPR6406.jpg)
![](images/DSC1624.jpg)
![](images/DSC1642.jpg)
![](images/DSC_0308.jpg)
![](images/GOPR6464.jpg)
![](images/DSC_0324.jpg)
![](images/DSC_0328.jpg)
![](images/GOPR6455_modified.jpg)
![](images/GOPR6472_modified.jpg)
![](images/GOPR6522_modified.jpg)

Dat koraal kan je ook makkelijk vanaf de kust al snorkelend bewonderen. Dat hebben we dus ook gedaan, vanaf prachtige witte stranden zoals Sandy Bay, Turquoise Bay en de Oyster Stacks. Zulke stranddagen sloten we af met een zonsondergang bij de vuurtoren, vanwaar je de bultruggen kon zien springen in het water. Wauw!

![](images/P9015728.jpg)
![](images/P9055884.jpg)
![](images/P9055941.jpg)
![](images/P9055895.jpg)
![](images/P8305619.jpg)
![](images/P8305620.jpg)
![](images/P9015749.jpg)
![](images/P9015789.jpg)

### Van vis naar koe

Tussen alle avonturen op zee door sliepen we overigens op onze favoriete camping van onze hele reis: Bullara Station. Bullara is een werkende Australische boerderij met een kleine camping in de middle of nowhere, maar perfect gesitueerd tussen de twee belangrijkste plaatsen aan het Ningaloo Reef (Exmouth en Coral Bay). De boerderij was precies zoals wij ons een Australische boerderij voorstelden: groot, met rood zand en vriendelijke mensen. Elke avond maakte één van de medewerkers er brood op een kampvuur dat met alle gasten werd gedeeld.

Al bij aankomst hoorden we dat de ‘muster’ een paar dagen later zou beginnen. Met behulp van vier paarden, drie motors, een oude terreinwagen en een helikopter werden alle koeien (een stuk of 3500) van het hele terrein (>100.000 hectare) bij elkaar gedreven. Dit duurt een week of vijf… En dan is Bullara voor Australische begrippen nog een kleine boerderij. Fun fact: ergens in het midden van Australië heb je een boerderij is ter grootte van ongeveer half Nederland? Hoe dan ook: ook al konden wij maar een klein stukje van de muster zien, toen de eerste paar honderd koeien met veel stof en geloei binnengebracht werden, het gaf een bijzonder inkijkje in het Australische boerderijleven.

![](images/P9035800.jpg)
![](images/P9035808.jpg)
![](images/P9035817.jpg)
![](images/P9035797.jpg)
![](images/P9035839.jpg)
![](images/P9035859.jpg)
![](images/P9035866.jpg)

Bullara Station had dus al snel een speciaal plekje in ons hart veroverd, maar over kampeerplekken konden wij in het algemeen niet klagen. Zo stonden we vaak voor een habbekrats op campings in de nationale parken (met slechts een ‘droptoilet’ maar dat is soms ook alles wat je nodig hebt). Andere keren konden we ergens gratis staan, bijvoorbeeld op de vele rustplaatsen langs de snelweg. De Australische regering heeft die zelfs zo aangelegd dat kamperen er best aantrekkelijk is: een beetje weg van de snelweg (niet dat er ‘s nachts überhaupt verkeer is), met kleine kampeerplekken, picknicktafels en soms zelfs een barbecue, en altijd een droptoilet.

Wildkamperen ging her en der ook best prima. Zo stonden we in Shark Bay, ten zuiden van Ningaloo Reef, helemaal alleen op een uitzichtpunt over de kust. De meest heldere sterrenhemel gratis meegeleverd. We hebben echter ook vaak genoeg op doodnormale caravanparks met spoelwc’s en douches gestaan, zeker toen we nog regelmatig stroom nodig hadden voor onze tweede accu (en dus de koelkast). In Coral Bay, toen de accu echt bijna de geest gegeven had, lieten we hem eindelijk vervangen en hadden daarna altijd koude chocolade).

Hoe het verder afliep in Shark Bay en of we het uiteindelijk echt naar Perth gered hebben, lezen jullie in het volgende blog. Wordt vervolgd…

_Als de video niet werkt, probeer eens om het op [Flickr te kijken](https://www.flickr.com/photos/collectingbaggage/31077120918)._ \[flickr video=31077120918 show\_info=no w=720 h=480\]
