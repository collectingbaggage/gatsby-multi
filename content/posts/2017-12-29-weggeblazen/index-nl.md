---
title: Weggeblazen
slug: weggeblazen
date: '2017-12-29'
author: Malte
tags:
  - argentina
  - chile
  - hiking
  - travel-journal
excerpt: >-
  Iedereen kent het fenomeen island-hopping wel: van het ene naar het andere
  eiland reizen. Wij introduceren bij deze land-hopping: van het ene naar het
  andere land reizen en vice versa. Inmiddels zijn we namelijk in Argentinië
  geweest, zijn we alweer terug in Chili en in de toekomst keren we
  waarschijnlijk weer terug naar Argentinië én weer naar Chili.
language: nl
translations:
  - link: /wie-weggeblasen
    hreflang: de
    language: Deutsch
cover: ./images/PC180425-PC180432.jpg
---

Iedereen kent het fenomeen island-hopping wel: van het ene naar het andere eiland reizen. Wij introduceren bij deze land-hopping: van het ene naar het andere land reizen en vice versa. Inmiddels zijn we namelijk in Argentinië geweest, zijn we alweer terug in Chili en in de toekomst keren we waarschijnlijk weer terug naar Argentinië én weer naar Chili.

Maar dat komt nog. Eerst terug naar Chili waar we gebleven waren. Na die kilometerslange wandeltocht (om precies te zijn 50) in Torres del Paine namen we de bus naar El Calafate. Al na een half uurtje dook de grenspost op. Eerst die van Chili, dan een stukje niemandsland, en bij een klein douanehuisje kregen we onze Argentijnse stempels.

![](images/PC170287.jpg)
![](images/PC160284.jpg)
![](images/PC170288.jpg)

We keken een film terwijl de Patagonische steppe aan ons voorbij gleed. Hier groeit niks hoger dan een centimeter of 30. Alles wat hoger boven het maaiveld uitsteekt, wordt genadeloos afgestraft door de wind die hier vrijwel altijd waait. Zo hard dat we niet weten welk weeralarm daar in Nederland voor afgegeven zou worden. Die ijzige wind, afkomstig van de ijsvlaktes in de bergen, is een rode draad door al onze avonturen aan de oostkant van de Andes.

### El Calafate

El Calafate presenteerde zich aan ons als een zonnig, toeristisch maar gezellig stadje aan een superblauw meer: Lago Argentina. De belangrijkste trekpleister hier is de gletsjer Perito Moreno, vernoemd naar een Argentijnse wetenschapper op wie ze hier zeer trots zijn. Dankzij zijn kennis en hulp bij het trekken van de grenzen heeft Argentinië namelijk heel wat hectare land weten te winnen van Chili. In het Glaciarium (gletsjermuseum) hebben ze een hele eigen hoek voor hem ingericht. Daar leerden we ook dat Moreno in 1886 níet zijn eigen gletsjer heeft omschreven (wat zou hij nog meer níet gedaan hebben in dat jaar??).

![](images/PC170314-PC170323-1024x366.jpg)

De gletsjer zelf is werkelijk spectaculair. Wij hadden nog nooit zo’n gletsjer gezien, met wonderbaarlijk blauw ijs, ijsstukken waarvoor de uitdrukking ‘schots en scheef’ waarschijnlijk is uitgevonden, en ijsschotsen die regelmatig afbreken. Het is een van de weinige gletsjers die stabiel is. Elke dag beweegt hij twee meter, waardoor het dus niet erg en juist verklaarbaar is dat er aan het uiteinde geregeld iets afvalt. Wij hebben kleine stukjes sneeuw maar ook tonnen van ijs met het geluid van een kanonschot in het water zien vallen. Op dit moment bereikt hij het vasteland, vanwaar je hem van dichtbij kan zien. Uiteindelijk creëert de druk van het water aan beide kanten een ijsbrug, die daarna afbreekt. Dan eindigt de gletsjer voor een tijdje in het water, om weer langzaam richting land te groeien.

![](images/PC170291-e1514547001109.jpg)
![](images/PC170389-PC170391.jpg)
![](images/PC170374.jpg)
![](images/PC170369-PC170373.jpg)
![](images/PC170395.jpg)
![](images/PC170397.jpg)
![](images/PC170339.jpg)
![](images/PC170345.jpg)
![](images/PC170308.jpg)
![](images/PC170313.jpg)

De bus van El Calafate naar onze volgende bestemming El Chaltén ging wederom door Patagonische steppe, met af en toe een eenzame estancía (boerderij). Wat leven die mensen geïsoleerd! De rit was zonnig tot El Chaltén, dat gehuld was in regenwolken. Het klimaat kan hier per kilometer verschillen. In de bergen regent het veel, maar waar ze plotseling ophouden en overgaan in steppe is het droog.

### El Chaltén

El Chaltén is de hikershoofdstad van Argentinië, zeggen ze althans zelf. Je kan er naar Mt. Fitz Roy lopen, één van de bekendste bergen van Patagonië. Je moet alleen wel geluk hebben, want die is maar zo’n één keer per maand uit de wolken. Wij hadden ons bezoek hier echter zo getimed dat we in ieder geval één dag met mooi weer hadden. Toen zijn we níet naar de Fitz Roy gelopen, maar naar een ander uitzichtpunt, de Lomo del Pliegue Tumbado, met panorama’s naar alle kanten. Het was sjokken, met de Torres del Paine nog in de benen, en de berg leek ons niet boven te willen. De tegenwind was zo hard dat we met enige regelmaat van het pad werden afgewaaid. Eenmaal boven was de beloning ook maar zo matig. Het uitzicht was prachtig, maar met de wind kan je er toch minder van genieten.

![](images/PC180425-PC180432-1024x477.jpg) ![](images/PC180489.jpg)
![](images/PC180492.jpg)
![](images/PC190496-PC190498.jpg)
![](images/PC180471.jpg)
![](images/PC180439.jpg)
![](images/PC180443-e1514550099638.jpg)
![](images/PC180418.jpg)
![](images/PC180441.jpg)
![](images/PC180421.jpg)
![](images/PC180487-e1514550154130.jpg)

Zo verging het ons ook ongeveer toen we de volgende dag dan wel richting Fitz Roy liepen. Deze wandeling kwam onder meer door een kilometersbrede vallei, zo eentje waar in elk ander land op z’n minst een weg in zou liggen en meestal ook een dorp of stad. In het dunbevolkte Patagonië is dat er allemaal niet. De weg naar het uitzichtpunt, de Laguna de los Tres, ging de laatste kilometer steil omhoog, waar we een uur over deden, om eenmaal boven opnieuw weggeblazen én weggeregend te worden. Fitz Roy konden we ook niet zien. Maar goed, we mogen niet klagen :)

![](images/PC190502-PC190506-1024x642.jpg) ![](images/PC190521-PC190527.jpg)
![](images/PC190513-PC190515.jpg)
![](images/PC190511.jpg)

Met deze twee wandelingen hadden we alweer 40 kilometer in de benen en dus deden we het daarna rustig aan, terwijl we op onze nachtbus wachtten. Het was onze eerste ervaring met nachtbussen in dit deel van de wereld en we keken er naar uit. Hier heb je namelijk ook de klassen semi-cama en cama, waarbij je stoel veel verder naar achteren kan dan in een gewone bus of zelfs helemaal plat. Ons was semi-cama beloofd, maar toen we instapten, bleek het een gewone touringcarbus met gewone stoelen die ons in 10 (uiteindelijk 12) uur naar Los Antiguos zou brengen. Onderweg hebben we zo’n 60 kilometer lang op een weg in aanbouw gereden, waar de bus maar 20 km/u ging. Dat maakte het slapen evenmin makkelijker.

### Los Antiguos

Toch enigszins uitgerust kwamen we in Los Antiguos aan. Het is een dorpje van een paar duizend inwoners (inclusief een restaurant gerund door een Nederlandse Argentijn waar we die avond Argentijnse steak hebben gegeten). Daar stond al snel ons volgende vervoer klaar: een grote 4WD die ons naar de Cueva de las Manos zou brengen. Die grot, of eigenlijk een tientallen meters brede bergwand met één grot, telt 1229 handen uit de prehistorie.

De Cueva de las Manos is UNESCO-werelderfgoed en inderdaad indrukwekkend. De gestencilde contouren van de handen zijn tussen de 13.000 en 9500 jaar oud en gemaakt in rood, geel, wit en zwarte kleuren. Linkerhanden overheersen, waarschijnlijk omdat de makers zelf rechtshandig waren. Er is gek genoeg ook één hand met zes vingers. Daarnaast hebben ze guanaco’s (een soort lama), gordeldieren en poema's getekend, terwijl ze er zelf op jagen.

![](images/PC210540.jpg)
![](images/PC210537.jpg)
![](images/PC210552-e1514550423809.jpg)
![](images/PC210559.jpg)
![](images/PC210570.jpg)
![](images/PC210581.jpg)
![](images/PC210594.jpg)

Guanaco’s hebben we die dag getekend, levend en dood gezien. Vooral jonge en oude dieren redden de sprong niet over de hekken die hier overal langs de weg staan. Hun skeletten blijven jaren hangen. Ook spotten we een enkele nandu (een soort struisvogel) en een grijze vos. Een paar Argentijnen die ook mee waren op de tour (‘wij wonen hier in de buurt’, zo’n 600 kilometer verderop…), deelden de geheimen van de mate-thee met ons. Wie deze sterke thee, die je net zo wakker houdt als koffie, met anderen drinkt, moet hem helemaal leegdrinken voor je de beker teruggeeft en je zegt geen ‘gracias’ tot je genoeg hebt gehad.

![](images/PC210606.jpg)
![](images/PC210603.jpg)
![](images/PC210529.jpg)

### Chile Chico to Caleta Tortel

Tot zover ging onze reis vrij soepel. In Los Antiguos, gelegen aan de grens met Chili, begon de uitdaging. Wij wilden namelijk die grens over, maar er was geen openbaar vervoer. Ook wisten we niet hoe we vanuit Chile Chico, aan de andere kant van de grens, verder konden reizen naar Puerto Rio Tranquilo waar naartoe we onderweg waren. Het alwetende internet, mensen bij de busterminal, zelfs onze hosteleigenaresse konden ons niet verder helpen met informatie en dus besloten we maar op de bonnefooi te gaan.

Met onze backpacks op onze rug en buik liepen we richting de grens, onderweg steeds onze duim omhoog stekend als er een auto aan kwam. Vlak voor de Argentijnse grenspost stopte er eentje met een Chileens-Argentijns echtpaar die uitstapten alsof het de normaalste zaak van de wereld was om lifters mee te nemen. Het is hier dan ook de normaalste zaak van de wereld, want liften is de enige manier om de grens over te steken en de Chilenen weten dat. Ze loosden ons door de douanes waarbij vooral de Chilenen het onnodig gecompliceerd maken. Ze willen vooral weten of je geen fruit of groente het land binnensmokkelt, doodsbang als ze zijn dat die enge ziektes met zich mee brengen. Je zou denken: het is toch allemaal één continent? Maar door de Andes in het oosten, de Atacamawoestijn in het noorden, en de oceaan in het westen ligt Chili toch vrij geïsoleerd.

Eenmaal in Chile Chico bleek er toch een bus, die ons in ieder geval in de goede richting kon brengen. De laatste 50 kilometer zouden we dan moeten liften, maar dat kon makkelijk, verzekerde ons iedereen. Langs de Carretera Austral, de hoofdweg in dit deel van Chili, wordt veel gelift omdat het openbaar vervoer schaars en onvoorspelbaar is.

Met de bus als plan B besloten we het eerst liftend te proberen. We liepen naar de rand van het dorp en hadden nog niet eens onze duim omhoog gestoken toen iemand ons vroeg wat we zochten en waar we naartoe wilden. Het bleek een Nederlands stel uit Ede van onze leeftijd, Jurjen en Chantal, die zeven weken lang op pad waren met een 4WD-campervan. Daar hadden ze nog wel plek voor twee backpackers. Het was gezellig en onderweg kwamen we al snel overeen dat we met ze mee zouden reizen naar Tortel, wat veel zuidelijker ligt en waar je zonder eigen vervoer nauwelijks komt. Uiteindelijk hebben we drie dagen samen gereisd.

De route van Chile Chico voer eerst langs het megagrote meer Lago General Carrera, het op één na grootste meer van Zuid-Amerika dat verspreid is over Argentijns en Chileens grondgebied. Eromheen rijzen de Andes omhoog met besneeuwde bergtoppen, waardoor we de verleiding niet konden weerstaan om veel te stoppen. Richting het zuiden en richting de fjorden doemden de ene na de andere besneeuwde bergkam op. Telkens als je dacht dat je het wel gehad had, kwam er toch weer meer tevoorschijn achter de bergen.

![](images/PC220622-PC220630-1024x381.jpg)

De weg naar Tortel is geheel onverhard, óók de Carretera Austral, waardoor dit dorpje aan een fjord echt het einde van de wereld lijkt. Tortel kent geen straten, alleen houten boardwalks, en is dus alleen te voet of per boot te ontdekken. Gelukkig is het niet zo groot en loop je in een langzaam half uur naar de andere kant van het dorp. Na een lokale vis (ja, Freke ook) doken we ons koude bed in. Hier zijn de meeste huizen uitgerust met één houtgestookte kachel waar je ook op kan koken en die dus alleen de keuken verwarmt. Dat betekent af en toe koukleumen in de andere woonruimtes.

![](images/PC220610.jpg)
![](images/PC220618.jpg)
![](images/PC220620.jpg)
![](images/PC220621.jpg)
![](images/PC220643-e1514550818879.jpg)
![](images/PC220644.jpg)
![](images/PC220655.jpg)
![](images/PC220656.jpg)
![](images/PC220663-e1514550806294.jpg)
![](images/PC220668-e1514550856537.jpg)

De volgende dag wilden we nog ‘even’ een rondje rond het dorp maken. De klim naar de top van de berg bleek wat steiler dan gedacht, maar het was nog te doen. De weg naar beneden was modderiger dan gedacht en een uitdaging. Het uitzicht over de fjorden was het echter waard. Alle tinten groen schitterden ons toe. Zelfs het water was groen.

![](images/PC230702-PC230712-1024x337.jpg) ![](images/PC230713-PC230721-1024x359.jpg)

![](images/PC230736-PC230741.jpg)
![](images/PC220686-e1514669760882.jpg)
![](images/PC220678.jpg)
![](images/PC220676-e1514669909145.jpg)
![](images/PC220675-e1514669544789.jpg)
![](images/PC220677.jpg)
![](images/PC230700-e1514669726526.jpg)
![](images/PC220697-e1514669743994.jpg)
![](images/PC230753-e1514669639272.jpg)
![](images/PC230751.jpg)
![](images/PC230728-e1514669697671.jpg)
![](images/PC220673.jpg)
![](images/PC230746.jpg)

### Puerto Río Tranquilo

Toen wachtte ons een lange terugrit over precies dezelfde weg die we de dag ervoor gereden hadden. Over zo’n 250 kilometer hebben we zo’n vijf uur gedaan, maar die avond kwamen we veilig en wel aan in Puerto Rio Tranquilo. Jurjen en Chantal besloten hier ook een nachtje of twee te blijven, onder meer voor de Marmeren Kathedraal die je hier hebt.

![](images/PC230770.jpg)
![](images/PC230777.jpg)
![](images/PC230780.jpg)
![](images/PC230791-e1514551092951.jpg)
![](images/PC230794-e1514551107268.jpg)

Dat zijn rotsformaties langs de kust van het Lago General Carrera hier die zo gevormd zijn dat ze doen denken aan een kathedraal. Het is echt marmer, maar wel het poreuze soort dat je niet kan bewerken. Gelukkig maar, want met het turquoise water eronder is het een prachtig gezicht. Na de terugrit, tegen de wind en dus tegen de golven in, kwamen we een beetje blauw maar heelhuids weer terug in de haven. Met z’n vieren hebben we vervolgens ook nog een deel van de nieuwe weg Valle Exploradores verkend, tot aan de gletsjer Exploradores waar de morene (het puin die de gletsjer voor zich uit schuift) goed te zien was. Toch handig, eigen vervoer :)

![](images/PC240804.jpg)
![](images/PC240822-e1514669286263.jpg)
![](images/PC240827.jpg)
![](images/PC240833.jpg)
![](images/PC240834.jpg)
![](images/PC240840-e1514669227280.jpg)
![](images/PC240843.jpg)
![](images/PC240857.jpg)
![](images/PC240872.jpg)
![](images/PC240885.jpg)
![](images/PC240890.jpg)

Op de camping, waar wij een heerlijke kamer voor onszelf hadden, stond ondertussen een lammetje voor ons klaar. Niet blij en blatend in de wei, maar gespietst voor het vuur waar de campingeigenaar hem af en toe een slag draaide zodat het vlees van alle kanten goed gaar werd. Het was ons kerstdiner, dat ze deelden met familie (inclusief oma) en gasten. Kerstdag zelf was een welverdiende rustdag. Fijne feestdagen!

![](images/PC240928-e1514669140448.jpg)
![](images/PC240934-e1514669089552.jpg)
![](images/PC240935-e1514669057345.jpg)
![](images/PC240939-e1514581893851.jpg)
![](images/PC240950.jpg)
![](images/PC240951.jpg) ![](images/PC240943-PC240949-1024x475.jpg)
