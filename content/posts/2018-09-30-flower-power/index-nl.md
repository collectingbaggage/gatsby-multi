---
title: Flower Power
slug: flower-power
date: '2018-09-30'
author: Malte
tags:
  - australia
  - travel-journal
excerpt: >-
  Down Under is alles op z’n kop: noord is zuid, rechts rijden is links rijden
  en zomer is winter. Terwijl in Europa eindelijk de herfst begon, smachtten ze
  in het zuiden van Australië naar de lente. Die ziet er, zeker als je net uit
  het droge noorden komt, opeens bijzonder kleurrijk uit.
language: nl
translations:
  - link: /flower-power
    hreflang: de
    language: Deutsch
cover: ./images/P9120175-1.jpg
---

Down Under is alles op z’n kop: noord is zuid, rechts rijden is links rijden en zomer is winter. Terwijl in Europa eindelijk de herfst begon, smachtten ze in het zuiden van Australië naar de lente. Die ziet er, zeker als je net uit het droge noorden komt, opeens bijzonder kleurrijk uit.

In de hoop dat de lente al was begonnen, reden wij verder naar de andere kant van de Steenbokskeerkring. Je weet wel, die breedtegraad die we in het noorden van Chili ook al eens waren tegengekomen. Nu verlieten we de tropen en kwamen we langzaam ‘in de buurt’ van Perth, ons eindbestemming in Australië. Perth verscheen zelfs al op de verkeersborden (met afstanden met minder dan vier cijfers). Nog 894 km te gaan… Tel daar gerust nog een paar honderd kilometer bij op voor een rondje door de Margaret River regio ten zuiden van Perth.

\[caption id="attachment\_2921" align="aligncenter" width="900"\][![](images/IMG_20180308_154827-1024x578.jpg)](https://collectingbaggage.nl/wp-content/uploads/2018/09/IMG_20180308_154827.jpg) About 6 months ago\[/caption\]

Onze eerste bestemming na Ningaloo Reef waren de spectaculaire Quobba Blowholes waar het golvende zeewater met grote kracht en geluid uit een paar gaten in de rots spuit. Blijkbaar waren we er op het goede moment: de golven waren bijzonder hoog en het water spoot als een geiser metershoog de lucht in.

![](images/P9076024.jpg)
![](images/P9076020.jpg)
![](images/P9076034.jpg)
![](images/P9076058.jpg)
![](images/P9076077.jpg)

### Levende fossielen

Daarna ging het verder naar het schiereiland Shark Bay. Op dat schiereiland vind je stromatolieten. Stroma..wat? Lees nog even verder voordat je in slaap valt, want deze microben zijn best interessant. Ze waren niet alleen het allereerste leven op aarde, maar maakten het bovendien mogelijk dat er überhaupt ander leven op aarde kon ontstaan. Miljoenen jaren zaten zij rustig koolstof in te ademen en zuurstof uit te ademen tot er zoveel zuurstof in de atmosfeer was dat er nu bijvoorbeeld een Freke en een Malte kunnen zijn. Op maar een handjevol plekken in de wereld vind je hier nog levende exemplaren van, waaronder dus bij Shark Bay. In de woorden van de Brits-Amerikaanse schrijver [Bill Bryson](https://www.goodreads.com/book/show/24.In_a_Sunburned_Country):

> I can almost guarantee that your reaction upon seeing a bed of living stromatolites for the first time will be to say ‘Hmm’ \[…\] It is a sound that says: ‘Well, I’ll be’.

Want in het echt zien ze er vooral uit als zwarte rotsen.

![](images/P9086085.jpg)
![](images/P9086081.jpg)
![](images/P9086079.jpg)
![](images/P9086093-P9086096.jpg)

Na vertrek uit Shark Bay begonnen we de klimaatverschillen boven en onder de Steenbokskeerkring te merken. Kort voor ons volgende doel, het Kalbarri National Park,vielen ons eerst de hogere bomen op (meer dan 2 meter, woehoe!), daarna de kleurrijke bloemetjes in de bermen. De overgang tussen bush en beschaving was weinig subtiel: van het een op het andere moment reden we het bos uit en de groene weilanden in. Wauw, wat een verandering. We keken onze ogen uit over zoveel beschaving en zoveel groen gras, een verademing na vele weken rood zand.

![](images/IMG_20180909_113616.jpg)
![](images/P9096108-P9096112.jpg)

### Batavia

Hebben jullie ooit gehoord van Wouter Loos en Jan Pelgrom? Wij en de meeste Australiërs ook niet en toch zijn ze belangrijk voor de Australische geschiedenis. Deze Nederlanders waren namelijk de eerste blanke mensen die in 1629 settelden in Australië. Dat klinkt mooier dan het daadwerkelijk was. Het waren namelijk muiters van het beroemde en beruchte VOC-schip Batavia dat in 1629 strandde voor de kust van West-Australië. Zodra de kapitein uit het zicht was verdwenen, op zoek naar hulp in Nederlands-Indië, begon er een grote muiterij. De muiters vermoordden meer dan honderd andere opvarenden, maar werden opgepakt toen de kapitein terugkeerde met een ander schip. Velen werden geëxecuteerd, maar om onbekende redenen besloot de kapitein de twee jongemannen Loos en Pelgrom aan land te zetten. Zijn ze kort daarna gestorven of hebben ze het overleefd, misschien met de hulp van Aboriginals? Niemand die het weet. Bij Kalbari, waar ze vermoedelijk aan land kwamen, herinnert een plaquette aan deze historische gebeurtenis. We hebben er even rondgekeken, maar konden er ook geen sporen van ze vinden.

![](images/P9100076.jpg)
![](images/P9100075.jpg)
![](images/IMG_20180910_161450.jpg)
![](images/P9100070.jpg)

\[caption id="attachment\_2942" align="aligncenter" width="900"\][![](images/P9100091-P9100093-1024x542.jpg)](https://collectingbaggage.nl/wp-content/uploads/2018/09/P9100091-P9100093.jpg) Coast off Kalbarri\[/caption\]

Kalbarri is verder vooral mooi vanwege het nationale park eromheen, dat bestaat uit twee delen: een paar grote kloven en een uitzichtpunt met de naam ‘Nature’s Window’ in het binnenland en steile, wilde kliffen aan de kust. Wij hadden aan de kust echter soms meer oog voor de walvissen in het water, waar een moeder haar kalf zwemles gaf. Mama deed het voor en het kleintje moest het nadoen: springen, slaan met haar staart en meppen met haar zijvin. Heel erg schattig.

![](images/P9096130-P9096134.jpg)
![](images/P9096141.jpg)
![](images/P9096136.jpg)
![](images/P9096149.jpg)
![](images/P9096127.jpg)
![](images/P9096138.jpg)
![](images/P9096162.jpg)
![](images/P9096167.jpg)
![](images/P9100085.jpg)
![](images/P9100063.jpg)
![](images/P9100054.jpg)
![](images/P9100059.jpg)
![](images/P9100046.jpg)
![](images/P9100018.jpg)
![](images/P9100037.jpg)

\[caption id="attachment\_2950" align="aligncenter" width="900"\][![](images/P9096150-P9096153-1024x485.jpg)](https://collectingbaggage.nl/wp-content/uploads/2018/09/P9096150-P9096153.jpg) Kalbarri National Park\[/caption\]

### Paarse olifant

Met nog maar anderhalve week te gaan voordat we de campervan moesten inleveren, kwam vanaf hier de vaart erin. In hoog tempo reden we richting ‘wildflower-country’. De lente is in aantocht en de bloemen staan volop in bloei. In allerlei kleuren, geuren en vormen schieten ze de grond uit. Velen daarvan zijn uniek voor Australië en zien er voor ons Europeanen dan ook exotisch en spannend uit. Grappige vormen en kleurcombinaties, geometrische figuren en de een of andere wilde orchidee: wij zijn nou niet echt grote bloemfanatici maar het zag er toch allemaal erg mooi uit. Een bijzonder voorbeeld is de ‘wreath flower’ die als een krans op de grond groeit. Mensen (wij ook) rijden hier honderden kilometers voor om. Onze favoriet was echter de ‘paarse olifant’ (zie de foto’s).

![](images/P9110115.jpg)
![](images/P9110116.jpg)
![](images/P9120161.jpg)
![](images/P9110126.jpg)
![](images/P9110118.jpg)
![](images/P9110124.jpg)
![](images/P9110132.jpg)
![](images/P9110130.jpg)
![](images/P9120149.jpg)
![](images/P9150274.jpg)
![](images/P9120155.jpg)
![](images/P9120157.jpg)
![](images/P9120154.jpg)
![](images/P9120164.jpg)
![](images/P9120170.jpg)
![](images/P9110145.jpg)
![](images/P9110142.jpg)
![](images/P9150278.jpg)
![](images/P9120192.jpg)
![](images/P9120184.jpg)
![](images/P9120183.jpg)

Het lenteweer heeft overigens nog een ander effect op de natuur: de in het een na laatste blog genoemde Australische vlieg komt dan in grote getale tevoorschijn. Nu was voor Freke de maat vol. Ze zwichtte en kocht een ‘kop-hor’, Malte deed er uiteindelijk ook maar aan mee. Ziet er niet bijzonder modieus uit, maar houdt wel de vliegen van de neusgaten weg!

![](images/IMG_20180910_172249.jpg)
![](images/P9110121.jpg)
![](images/P9110137.jpg)

Over smalle 80km/u-weggetjes (waar je in Australië gewoon 110 km/u mag rijden) schoten we tussen heuvelige velden gele granola-bloemen door. Het had zomaar Duitsland kunnen zijn. Maar dan maakt de straat een bocht naar rechts en sta je opeens weer voor de Indische Oceaan. Om het nog gekker te maken vind je hier tussen de bloemenvelden en de oceaan de Pinnacles Dessert, een buitenaards duinenlandschap van samengeperst zandpilaren. In de verhalen van Aboriginals zijn die pilaren vingers van kinderen die zich in dit verboden land waagden en verdwenen. De wetenschap is het er nog niet over eens hoe ze echt zijn ontstaan. In ieder geval kan je er tegenwoordig doorheen lopen en zelfs met je auto doorheen rijden om de aparte formaties te bewonderen.

![](images/P9120175.jpg)
![](images/P9120178.jpg)
![](images/P9096106.jpg)
![](images/P9120189.jpg)
![](images/P9120194.jpg)
![](images/P9120198.jpg)
![](images/IMG_20180912_165702.jpg)
![](images/P9120211.jpg)
![](images/P9120213.jpg)

\[caption id="attachment\_2994" align="aligncenter" width="900"\][![](images/P9120204-P9120207-1024x563.jpg)](https://collectingbaggage.nl/wp-content/uploads/2018/09/P9120204-P9120207.jpg) Pinnacle Desert\[/caption\]

Na een korte pauze in een klein nationaal park met koala’s (te schattig!) bereikten we na ongeveer 9000 kilometer op de teller eindelijk Perth, om er meteen dwars doorheen te rijden (help, wat een boel auto’s!) en het achter ons te laten. We hadden nog wat dagen over en daarom maakten we een eindsprint door het zuiden van West-Australië. Ook deze regio, de Margaret River regio, was ons al vaak aanbevolen door andere reizigers.

![](images/P9130220.jpg)
![](images/P9130225.jpg)
![](images/P9130242.jpg)
![](images/P9130244.jpg)

Maar wat was het er koud! Na alle warme dagen in het noorden moesten we er even aan wennen dat we weer naar het weerbericht moesten kijken. Regen en kou waren een onprettige combinatie in ons wagentje zonder verwarming. Hier is het nog maar net lente en dat betekent af en toe een mooie dag maar koude nachten met temperaturen net boven het vriespunt. ‘s Nachts sliepen we met meerdere lagen kleding aan en handdoeken en sjaals als extra dekens. Herinneringen aan ijskoude nachten kwamen terug, van nachten in IJsland in de tent of de -7 graden ervaring in het noorden van Chili op 4000 meter hoogte.

![](images/IMG_20180826_071831.jpg)
![](images/IMG_20180913_090654.jpg)
![](images/IMG_20180916_080238.jpg)

### Proost!

En wat helpt doorgaans het beste tegen kou? Inderdaad, alcohol! De Margaret River regio produceert namelijk een van de beste Australische wijnen en dus hoefden wij niet lang te zoeken naar een tour langs de lokale wijngaarden. Het was maar goed dat we onze eigen campervan hadden laten staan, want aan het einde van de dag had niemand van ons nog willen (of kunnen) rijden. Lekkere wijn, goed gezelschap, een beetje zon en ter afsluiting een biertje in een brouwerij. Het leven is goed.

![](images/P9140248.jpg)
![](images/P9140260.jpg)
![](images/P9140255.jpg)
![](images/P9140256.jpg)
![](images/IMG_20180914_150413.jpg)
![](images/IMG_20180914_161103.jpg)

\[caption id="attachment\_3005" align="aligncenter" width="900"\][![](images/P9140259-1024x683.jpg)](https://collectingbaggage.nl/wp-content/uploads/2018/09/P9140259.jpg) Cheers!\[/caption\]

Veel tijd om onze roes uit te slapen hadden we de volgende dag helaas niet. Sterke koffie moest genoeg zijn, want we wilden nog wat van het kustlandschap zien. We reden naar de vuurtoren van Cape Naturaliste en stopten onderweg bij een paar stranden. Die zijn allemaal prachtig en we konden ons goed voorstellen hier de dag door te brengen. In de zomer tenminste. Op dit moment, in de vroege lente, was het toch nog een beetje fris en, hoewel het weer opklaarde en de zon tevoorschijn kwam, zorgde de wind nog voor rode neuzen.

![](images/P9150267.jpg)
![](images/P9150262.jpg)
![](images/P9150264.jpg)
![](images/P9150296.jpg)
![](images/P9150298.jpg)
![](images/P9150271.jpg)
![](images/P9150272.jpg)
![](images/P9150308.jpg)
![](images/P9150310.jpg)

\[caption id="attachment\_3018" align="aligncenter" width="900"\][![](images/P9150300-P9150305-1024x494.jpg)](https://collectingbaggage.nl/wp-content/uploads/2018/09/P9150300-P9150305.jpg) Sugar Loaf Rock, Cape Naturaliste\[/caption\]

Het waaide gelukkig minder in de enorme grotten waarvan je er een stukje zuidelijker ontelbaar vele hebt. Wij bezochten Lake Cave, met een ondergronds meertje en een hangende druipsteenformatie in de vorm van een tafel, en Jewel Cave, de grootste grot in de regio met bijzonder grote, lange en bonte druipsteenformaties. We waren aangenaam verrast door de grotten, wat onder andere aan de presentatie lag: de verschillende formaties werden namelijk met lichteffecten heel mooi uitgelicht. Zo werd elke grijze stalagmiet opeens een indrukwekkend beeld. Goed gedaan!

![](images/P9150311-P9150313.jpg)
![](images/P9150318.jpg)
![](images/P9150326.jpg)
![](images/P9150343.jpg)
![](images/P9160351.jpg)
![](images/P9160357.jpg)
![](images/P9160370.jpg)
![](images/P9160375.jpg)
![](images/P9160378.jpg)
![](images/P9160382.jpg)

### Boven het maaiveld

Na de grotten ging het verder naar de Rainbow Coast. De kust aan de zuidzijde van het continent is onder meer bekend vanwege z’n vele… precies: bomen. Blijkbaar ook vanwege de vele regenbogen maar kennelijk waren we dit keer niet op het goede moment daar. Sinds we de Steenbokskeerkring gepasseerd zijn, werden de bomen met elke kilometer hoger. Hieronder, helemaal in het zuiden, vind je de hoogste en dikste bomen: de Karri- en Tingle-bomen. Het zijn allebei eucalyptus-soorten en terwijl de Karris tot 90 meter hoog kunnen groeien, worden de Tingles wel eens 24 meter in diameter. Echt grote bomen dus, waar ze vroeger nog wel eens hun auto in parkeerden.

\[caption id="attachment\_3048" align="aligncenter" width="900"\][![](images/P9160396-1024x576.jpg)](https://collectingbaggage.nl/wp-content/uploads/2018/09/P9160396.jpg) Trees\[/caption\]

Interessant genoeg werden Karri-bomen vroeger ook graag als wachttoren voor bosbranden gebruikt. Vanaf een klein platform bovenin de top moest de brandweerman die aan het kortste eind had getrokken, de omgeving naar rook afspeuren. Vandaag de dag gebruikt men daar meestal vliegtuigen voor, maar af en toe, bijvoorbeeld bij slecht weer, worden de ‘wachtbomen’ nog altijd gebruikt.

Wij hebben het over de gladde, ijzeren pinnen ongeveer 5 meter naar boven gered, voordat we, schijterig als we waren, weer naar beneden zijn geklommen. Zo zonder zekering gaf het ons toch een beetje de rillingen. Wij moesten daarom op zoek naar iets anders om een uitzicht over de boomtoppen te krijgen: de Tree Top Walk. Bij deze ‘attractie’ (het voelde een beetje als een pretpark maar gelukkig was het niet druk vanwege het slechte weer) kan je heel makkelijk via een ijzeren boardwalk tot 40 meter hoog tussen de boomtoppen door wandelen.

![](images/P9130245.jpg)
![](images/IMG_20180916_140401.jpg)
![](images/P9160395.jpg)
![](images/P9160399.jpg)
![](images/P9170415.jpg)
![](images/P9170407.jpg)
![](images/P9170410.jpg)
![](images/P9170409.jpg)
![](images/P9170414.jpg)
![](images/P9170419.jpg)
![](images/P9170429.jpg)
![](images/P9170428.jpg)

Misschien nog wel indrukwekkender was het Torndirrup National Park, aan de wilde kust ten zuiden van de ‘grote’ stad Albany. Bij wat heet ‘the gap’ wordt de zee met zoveel kracht zo’n klein gat ingestuwd dat het water er met veel geweld naar boven spuit. Wat een geweldig gezicht! En wat word je er nat van. De sproei waaide namelijk precies richting de parkeerplaats. Hierna hebben we gewenst om nog één regenbui om het zout van onze campervan te wassen.

Op een andere manier indrukwekkend – eentje die je meer stil maakt dan je laat schreeuwen van bewondering – was het ANZAC National Centre in Albany. ANZAC staat voor Australian and New Zealand Army Corps, onder welke vlag zo’n 30.000 soldaten in 1914 naar Europa vertrokken om te vechten in de Eerste Wereldoorlog. Een derde daarvan kwam nooit meer terug. In het museum krijg je een persoon toegewezen wiens lot je gaandeweg ontdekt. Leeft hij aan het einde nog of niet? Een hele bijzondere presentatie.

### Wandelschoenen afgestoft

Maar lang konden we hier niet stilstaan. Met nog maar twee volle dagen te gaan kwam het einde van onze roadtrip in zicht en daarom zochten we maar weer eens de hoogte op. Vrij letterlijk, want we kwamen een paar heuse bergen tegen in dit anders zo platte land: in Porongulup National Park en Stirling Range National Park. We hebben er aan onze conditie gewerkt, die we helemaal kwijt zijn nu we wekenlang nagenoeg alleen in de auto hebben gezeten. We hebben maar meteen drie bergen bestormd.

De eerste twee liggen in Porongurup National Park, dat vooral uit granieten rotsen bestaat die boven de boomtoppen uitsteken. De rotsen zijn door de tijd gerond en een paar van die enorme steenballen liggen erop te wachten om door iemand aangestoten te worden en naar beneden te rollen. Rondom een van de grootste granieten ballen hebben ze een zwevend platform gebouwd waarvandaan je na al het geklauter van het mooie uitzicht genieten kan.

![](images/IMG_20180919_093851.jpg)
![](images/P9190509.jpg)
![](images/P9190513.jpg)
![](images/P9190510.jpg)
![](images/P9190519.jpg)
![](images/P9190479.jpg)
![](images/P9190486.jpg)
![](images/P9190528.jpg)

\[caption id="attachment\_3065" align="aligncenter" width="900"\][![](images/P9190490-P9190496-1024x319.jpg)](https://collectingbaggage.nl/wp-content/uploads/2018/09/P9190490-P9190496.jpg) Porongurup National Park\[/caption\]

In de Stirling Range hadden we ons een derde berg voorgenomen, om precies te zijn Mount Toolbrunup. Die beloofde wat uitdagender te zijn, het is immers de op één na hoogste berg van het park en met 1052 meter (pff!) nog steeds één van de hoogste bergen van Australië, ha! Nou ja, misschien hadden wij onze conditie toch wat overschat: we hadden het in ieder geval aardig moeilijk op de weg naar boven. Er waren dit jaar ook nog niet zoveel mensen boven geweest, waardoor grote delen van het pad overwoekerd waren. Gebukt onder de overhangende takken klommen we op alle vier naar boven, over losse stenen en gruis tot we de top bereikten. Maar voor zo’n uitzicht doe je graag al die moeite. Het was heerlijk daar boven!

![](images/P9200575.jpg)
![](images/P9200536.jpg)
![](images/P9200573.jpg)
![](images/P9200539.jpg)
![](images/P9200547.jpg)

\[caption id="attachment\_3073" align="aligncenter" width="900"\][![](images/P9200556-P9200568-1024x461.jpg)](https://collectingbaggage.nl/wp-content/uploads/2018/09/P9200556-P9200568.jpg) Stirling Range National Park\[/caption\]

### Een echt bed

Zoals men wel eens zegt: je moet stoppen op je hoogtepunt. Deze berg was het laatste station van onze roadtrip door West-Australië. Vanaf hier ging het met nog een overnachting tussendoor terug naar Perth. Daar leverden we onze campervan in, aan de ene kant met enige weemoed omdat het een beetje ons huisje was geworden, maar aan de andere kant keken we ook uit naar een paar dagen niks doen. Relaxen, blog schrijven, foto’s sorteren en, niet onbelangrijk, in een groot, comfortabel, warm bed te slapen. En dat doen we in een eigen appartementje in Perth’s hippe buurman Fremantle.

![](images/IMG_20180923_152404.jpg)
![](images/IMG_20180923_151508.jpg)
![](images/IMG_20180923_154705.jpg)
![](images/IMG_20180923_144747.jpg)
![](images/IMG_20180923_150023.jpg)
![](images/IMG_20180922_221702.jpg)
![](images/P9280613-P9280616.jpg)
![](images/IMG_20180928_155656.jpg)
![](images/IMG_20180926_100342.jpg)
![](images/P9270582.jpg)
![](images/P9270600.jpg)
![](images/P9270584.jpg)
![](images/P9270592.jpg)
![](images/P9280618.jpg)
![](images/IMG_20180926_111653.jpg)
![](images/IMG_20180929_141858.jpg)

Bedankt, Australië, voor alle mooie plekken waar wij konden overnachten onder de wonderbaarlijke sterrenhemel. Met nieuw energie beginnen we nu aan de laatste twee maanden met een vol programma: Singapore, Kuala Lumpur, Borneo en Myanmar wachten erop om ontdekt te worden. Los geht’s!

![](images/IMG_20180810_181730.jpg)
![](images/P8134825-P8134830.jpg)
![](images/P8134833.jpg)
![](images/DSC_1076-1.jpg)
![](images/IMG_20180828_070400.jpg)
![](images/IMG_20180828_174056.jpg)
![](images/IMG_20180829_175002.jpg)
![](images/P9015689-1.jpg)
![](images/P9096102.jpg)
![](images/IMG_20180921_082017.jpg)
![](images/P9096166.jpg)
![](images/IMG_20180916_175224.jpg)
![](images/IMG_20180916_080703.jpg)
![](images/P8315683.jpg)
