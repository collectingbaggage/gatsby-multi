---
title: '"Dat is het leven in Patagonië"'
slug: dat-is-het-leven-in-patagonie
date: '2018-01-04'
author: Freke
tags:
  - chile
  - travel-journal
excerpt: >-
  We beginnen een beetje een lijn te ontdekken in onze blogs. Stond de vorige
  keer de wind centraal, dit keer zal het vooral gaan over water. Vuur komt
  straks vast ook nog als we in vulkanengebied komen. Aarde moeten we nog even
  zien (aardbevingen mogen wat ons betreft uitblijven).

  Water dus. Water dat uit de hemel kwam, water dat van bergen naar beneden
  stortte, en water waar we ons al raftend op lieten voortstuwen.
language: nl
translations:
  - link: /das-ist-leben-in-patagonien
    hreflang: de
    language: Deutsch
---

We beginnen een beetje een lijn te ontdekken in onze blogs. Stond de vorige keer de wind centraal, dit keer zal het vooral gaan over water. Vuur komt straks vast ook nog als we in vulkanengebied komen. Aarde moeten we nog even zien (aardbevingen mogen wat ons betreft uitblijven). Water dus. Water dat uit de hemel kwam, water dat van bergen naar beneden stortte, en water waar we ons al raftend op lieten voortstuwen.

### Puerto Río Tranquilo to Coyhaique

Laten we bij die eerste beginnen. Eerste Kerstdag in Puerto Río Tranquilo werd een compleet verregende dag, waar we tussen de buien door probeerden onze was te laten drogen. ‘Tweede Kerstdag’, wat ze hier overigens niet vieren, stonden wij stipt om 9 uur klaar voor de bus. Die kwam om kwart voor 10 en was toen vol. Er hadden meer mensen niet gereisd met kerst of waren op de terugweg na familiebezoek. We besloten maar weer eens onze duim omhoog te steken voor een lift. Na anderhalf uur, op het moment dat we net weer terug wilden lopen naar de bushalte voor de volgende bus, stopt er krakend een kleine sleepwagen voor ons. Of we echt mee willen in het vrachtwagentje? Ja hoor, als die ons helemaal naar Coyhaique brengt, prima.

![](images/IMG_20171226_095442.jpg)
![](images/IMG_20171226_145447.jpg)

In slakkengang (bij tijd en wijle ging het niet sneller dan 10 km/u), soms een bijna oververhitte motor (ramen open graag, voor de koeling!) en af en toe een stop om te bidden bij een heiligdom langs de weg kwamen we na zes uur aan in Coyhaique, met 50.000 inwoners de grootste stad in dit deel van Chili. Enigszins overdonderd door alle ‘drukte’ liepen we naar het enige hostel dat in onze reisgids genoemd wordt. Het werden de buren, hoewel het het duurste bed was tot nu toe. Een gezellige ontmoeting met de Vlaamse Annemie, uit één van de eerste afleveringen van Floortje naar het einde van de wereld, maakte het echter helemaal waard. Zij woonde tot een jaar geleden in het zuiden van Patagonië op een plek zonder internet of telefonie en met buren op vier dagen reizen verderop, maar werkt tegenwoordig dus in Coyhaique.

![](images/banner_11.jpg)

### Coyhaique to Puyuhuapi

De volgende dag liep Malte op z’n dooie gemak naar het busstation om kaartjes te kopen voor de enige bus naar Puyuhuapi, om daar te horen dat de bus helaas vol zat. In ijltempo pakten we onze spullen bij elkaar om dan maar weer te gaan liften. Na een kwartier kwam onze bus langs, die stopte. Hij had tóch nog plek. Gek systeem soms hier…

De weg naar Puyuhuapi werd natter en natter. In het dorpje zelf kwam het water met bakken uit de hemel. Het laatste stukje van de weg moeten we per boot afleggen. Of beter gezegd, de bus moest achteruit rijdend een kleine kotter op en dat veerbootje voer ons een paar honderd meter over het fjord. Er waren al te veel ongelukken gebeurd tijdens de wegwerkzaamheden daar dat ze besloten hadden dan maar iedereen het water op te sturen.

![](images/IMG_20171227_190150.jpg)
![](images/IMG_20171227_191231.jpg)

Ook de volgende dag liet de zon zich nauwelijks zien, de regen des te meer. Gelukkig heeft Puyuhuapi natuurlijke warmwaterbronnen én zelfgebrouwen Duits bier. Tussen de Eerste en Tweede Wereldoorlog zijn er namelijk een flink aantal Duitsers naar dit dorpje getrokken en één daarvan, meneer Hopperdietzel, is bier gaan brouwen, vertelde de lokale radiopresentator Malte in de bus. Zij was overigens ‘even’ op en neer geweest naar Coyhaique (zes uur bussen per enkele reis én een overnachting), om vuurwerk en andere inkopen te doen voor Oud en Nieuw. ‘Ik kan me niet voorstellen dat je zover moet reizen voor nieuwjaarsinkopen’, zei Malte haar vol ongeloof. ‘Dat is het leven in Patagonië’, lachte zij.

![](images/IMG_20171229_100209.jpg)
![](images/IMG_20171229_100346.jpg)
![](images/IMG_20171228_215716_1.jpg)

In het gloedhete water van de thermen konden we de regendag prima doorkomen. Terwijl de regendruppels op ons hoofd neerkwamen, zagen we dolfijnen door het fjord zwemmen en springen. Het weer leek zich echter niet te gaan verbeteren. Omdat we (weer) een lift konden krijgen van Jurjen en Chantal, gooiden we onze plannen voor twee mooie hikes maar overboord en trokken verder naar Futaleufú.

![](images/PC280963.jpg)
![](images/PC280969.jpg)
![](images/PC280970.jpg)
![](images/PC280972.jpg)
![](images/PC280976.jpg)

### Puyuhuapi to Futaleufú

De weg kronkelde zich deels langs een steeds bruiner wordende rivier. Er stroomde overduidelijk buitenproportioneel veel water doorheen, met veel puin in de vorm van takken en soms hele boomstammen. Het waren de voortekenen van een ramp die zich een kleine twee weken ervoor in het dorpje Villa Santa Lucía had voltrokken. Na een dag met wel 13 cm regen kwam daar een deel van de berg in beweging. De modderlawine trok kilometers Carretera Austral met zich mee en richtte groot leed aan in Villa Santa Lucia. Halverwege het dorp stopte de modder, maar niet voordat ze zeker zeventien levens had geëist. Er worden nog steeds vijf mensen vermist.

![](images/PC290999.jpg)
![](images/PC291001.jpg)
![](images/PC291000-e1515079186926.jpg)

Na een week was er weer een dorpsweg vrijgemaakt voor verkeer naar Futaleufú, maar dat betekende dus wel dat we direct langs de bergingsoperatie kwamen. Het leger was er nog volop aanwezig, we zagen een auto en een tankwagen half begraven in de modder en er lag ergens een dak waarvan onduidelijk was of er nog een huis onder zat of dat de modder het dak had opgetild en meegenomen. Het was een bizar gezicht, waar we nog een tijd stil van waren.

![](images/PC290977.jpg)
![](images/PC290981-e1515079483823.jpg)
![](images/PC290988-PC290992.jpg)
![](images/PC290994-e1515079463871.jpg)
![](images/PC291003-e1515079437583.jpg)
![](images/PC290997.jpg)
![](images/PC291005.jpg)
![](images/PC291007.jpg)

De omgeving van Futaleufú, zo’n 80 kilometer verderop, was een stuk lieflijker. Ook hier draait het om water, in de talrijke rivieren die je hier hebt. De bekendste is de Río Futaleufú, waar professionele rafters en kayakers van over de hele wereld op af komen. Helaas stond die nu te hoog, alweer vanwege de vele regen en sneeuw van de afgelopen winter. Toch, als je ergens wil raften, dan moet je het hier doen en dus stapten we in onze raft op de Río Azul. Malte had al geoefend in Leipzig, maar Freke heeft toch even goed opgelet tijdens de instructie wat je moet doen als je in het water valt. Er zijn hier stroomversnellingen van klasse III en IV (van de VI maar die laatste klasse is een waterval) en dat klonk toch wel indrukwekkend. Uiteindelijk viel het heel erg mee en was het vooral erg leuk. De ene stroomversnelling van klasse IV was een uitdaging maar we kwamen er ongeschonden en met iedereen nog aan boord doorheen.

![](images/DSC_0547.jpg)
![](images/IMG_6362-e1515102504814.jpg)
![](images/IMG_6348-1.jpg)
![](images/IMG_6390.jpg)
![](images/IMG_6397.jpg)
![](images/IMG_6403.jpg)
![](images/IMG_6410-e1515102487322.jpg)
![](images/IMG_6394.jpg)
![](images/IMG_6414-e1515102485468.jpg)

![](images/PC311012-PC311021-1024x334.jpg)

Futaleufú werd ook de plek waar we Oud en Nieuw zouden vieren. We zaten in een groot maar knus hostel waar we al snel Morgane, Tristan en François (uit Frankrijk), Nina (Duitsland) en Louise (Schotland), en Jimmy (Engeland) leerden kennen. Ook arriveerde er nog een grote groep Roemenen. De eigenaren Nancy en Nathaniel hadden ook nog familie en vrienden uitgenodigd, dus het was gezellig druk.

![](images/PC311023-PC311026.jpg)
![](images/PC311028-e1515102955791.jpg)
![](images/PC311038-1.jpg)
![](images/PC311052.jpg)
![](images/PC311059.jpg)
![](images/PC311062.jpg)

Op Oudejaarsavond bracht iedereen wat in voor het diner. Malte maakte rabarbertaart en Freke hielp Morgane bij het maken van gnocchi. Van haar hebben we in ieder geval één ding geleerd: maak nooit gnocchi zelf, in ieder geval geen vier kilo. Zij begon om 16 uur ‘s middags met aardappels schillen en pas om 22 uur zwommen de eerste gnocchi’s in de pan, ondanks de hulp van alle kanten. Lol hadden we echter wel, mede mogelijk gemaakt door de Chileense wijn, en het was lekker. Ondertussen proostten we op het Roemeense (om 19 uur) en Nederlandse/Duitse/Franse (om 20 uur) nieuwjaar. Dat van Engeland/Schotland (om 21 uur) zijn we helaas vergeten.

![](images/DSC_0552.jpg)
![](images/DSC_0555.jpg)
![](images/DSC_0561.jpg)
![](images/PC311068.jpg)
![](images/PC311076-e1515104252789.jpg)
![](images/PC311080.jpg)
![](images/PC311064.jpg)
![](images/PC311066-1.jpg)
![](images/PC311072.jpg)
![](images/PC311071.jpg)

Om 0.00 uur werd het eindelijk ook in Chili 2018. De Roemenen zetten meteen muziek op om een klein feestje te bouwen in het hostel. Om 2 uur werd dat afgebroken, maar met een klein groepje togen wij naar hét (enige) Nieuwjaarsfeest van Futaleufú: dat in de brandweerkazerne. Dat is namelijk het enige gebouw in het dorp waar een feest van enig formaat gevierd kan worden. Het hele dorp, jong en oud, gaat hier los, hoewel het kennelijk pas echt op gang komt als de jongeren de cueca hebben gedanst. Helemaal op z’n Spaans werd er in de handen geklapt, met zakdoekjes gezwaaid (of, als er niks anders voor handen is, met bierblikjes) en met de heupen gewiegd (ook de jongens).

![](images/IMG_20180101_030305.jpg)
![](images/IMG_20171231_182116.jpg)

Op Nieuwjaarsdag was er nog heel wat gnocchi, salade en ander lekkers van de avond ervoor over en dus werd er een Chileense asado (barbecue) georganiseerd. Op het menu stond cordero, ofwel lam op een spies dat in drie uur boven het kampvuur wordt gegaard. Met de Roemenen inmiddels vertrokken (leuke mensen hoor, behalve één die met veel alcohol op toch enigszins agressief was geworden) was het een stuk rustiger en leek iedereen, sorry voor het cliché, wel één grote familie. Het maakte het afscheid de volgende dag des te moeilijker, maar langer blijven was ook geen optie. Na alle feestdagen nam het leven weer een normaal ritme aan. Iedereen pakte z’n biezen.

![](images/DSC_0562.jpg)
![](images/DSC_0563.jpg)
![](images/DSC_0566.jpg)
![](images/IMG_20180101_203947.jpg)
![](images/IMG_20180102_080514.jpg)
![](images/P1011083.jpg)
![](images/P1011085-e1515106163374.jpg)
![](images/P1011087.jpg)

Bussen richting Argentinië waren er die dag niet en dus besloten we ons geluk weer te beproeven met liften. En alweer hoefden we het niet eens te proberen, omdat een Argentijnse familie die ook in het hostel verbleef, ons de hele weg wel wilden meenemen. Even later reden we Nina en Louise voorbij die daar al uren onsuccesvol aan het liften waren (maar uiteindelijk toch ook in El Bolsón arriveerden).

![](images/IMG_20180102_133620_1.jpg)
![](images/IMG_20180102_182759.jpg)
![](images/IMG_20180102_173738.jpg)
![](images/IMG_20180103_193337.jpg)

Na een paar uur kwamen we aan in El Bolsón, een dorp dat vooral bekend is door en onder hippies. En dan niet de hipsters die je in Utrecht ziet, maar de ‘echte’ jaren-zeventig-hippie. We maakten een rondje over de markt, waar alleen handgemaakte zaken verkocht mogen worden, en ‘s avonds gingen we lekker een ijsje eten met Nina en Louise. Verder regelden we onze zaken voor de komende dagen. Zodra hier het weer opklaart (nu regent het weer eens maar vanaf vrijdag gaan de temperaturen richting en óver de 30 graden), gaan we namelijk zes dagen de bergen in, wandelend van berghut naar berghut. Dat belooft weer veel om te vertellen in de volgende blog!

![](images/IMG_20180102_211349-300x225.jpg)
